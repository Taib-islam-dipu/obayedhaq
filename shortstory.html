








<!DOCTYPE html>
<html lang="en">
<head>
    <title> ওবায়েদ হক </title>
    <!-- Required meta tags -->
    <meta charset="utf-8">
    <meta content="width=device-width, initial-scale=1, shrink-to-fit=no" name="viewport">
    <link href="img/icon/favicon.png" rel="icon" type="image/x-icon">

    <!-- Bootstrap CSS -->
    <link href="https://maxcdn.bootstrapcdn.com/bootstrap/4.0.0-beta.2/css/bootstrap.min.css" rel="stylesheet">

    <!-- External CSS -->
    <link href="css/stylesheet2.css" rel="stylesheet" type="text/css">
</head>

<body>
    <nav class="navbar navbar-expand-lg navbar-dark bg-dark sticky-top">
        <a class="navbar-brand" href="index.html">ওবায়েদ হক</a> <button aria-controls="navbarNav" aria-expanded="false" aria-label="Toggle navigation" class="navbar-toggler" data-target="#navbarNav" data-toggle="collapse" type="button"><span class="navbar-toggler-icon"></span></button>
        <div class="collapse navbar-collapse" id="navbarNav">
            <ul class="navbar-nav">
                <li class="nav-item active"></li>
                <li class="nav-item">
                    <a class="nav-link" href="index.html#books">বই</a>
                </li>
                <li class="nav-item">
                    <a class="nav-link" href="shortstory.html">গল্প</a>
                </li>
                <li class="nav-item">
                    <a class="nav-link" href="interview.html">সাক্ষাৎকার</a>
                </li>
                <li class="nav-item">
                    <a class="nav-link" href="index.html#shop">শপ</a>
                </li>
            </ul>
        </div>
    </nav>

    <!-- table of content -->
    <div class="container-fluid col-md-6">
        <div class="container">
            <div class="toc">
                <h1>সূচিপত্র</h1>
                <ul>
                    <li>
                        <a href="#story1">পাগলা পরিবহন</a>
                    </li>
                    <li>
                        <a href="#story2">বিসর্জন</a>
                    </li>
                    <li>
                        <a href="#story3">অ-সুখ</a>
                    </li>
                    <li>
                        <a href="#story4">একটি শাড়ি এবং কামরাঙ্গা বোমা</a>
                    </li>
                </ul>
            </div>
        </div>
    </div>

    <!-- Story No. 1 -->
    <div class="container-fluid col-md-6">
        <div class="container">
            <div class="storyheading" id="story1">
                <h1>পাগলা পরিবহন</h1>
            </div>
            <hr>
            <div class="story">
                <p>রসুলপুর ইউনিয়ন থেকে সুন্দলপুর ইউনিয়নের রাস্তাটা পাকা হয়েছে খুব বেশি দিন হয়নি। গুটি কয়েক রিকশা আর ভ্যান চলে এই রাস্তায়, এখনো সি এন জি অটো রিকশার দৌরাত্ব শুরু হয়নি। কিন্তু একটি বাস চলে এই পথে। বাসের কোনো নাম নেই, লোকে বলে ‘পাগলা পরিবহন’। ‘পাগলা পরিবহন’ নামের পিছনে অনেকগুলো যুক্তিসঙ্গত কারণ রয়েছে, এবং কোনটাই ফেলনা নয়। এই গ্রামে যেখানে মানুষজনের এখনো নিজের পায়ের প্রতি অগাধ বিশ্বাস সেখানে বাস নামানো মানে নিজেকে পাগল প্রমান করা। এখানকার গ্রামের বৃদ্ধরা এখনো, হাতে লাউ নিয়ে সাত মাইল হেটে দুরসম্পর্কের নাতজামাইয়ের সাথে দেখা করতে যায়। চায়ের দোকানে এই বাসের প্রসঙ্গ উঠলেই গ্রামের বৃদ্ধরা বাস মালিকের বোকামী কিংবা পাগলামীতে হেসে উঠেন, হাসির দমকে তাদের কাপ থেকে চা ছলকে পরে যায়।<br>
                বাসের মালিক সোহেল নিজেই এই বাসের ড্রাইভার। দুর্ঘটনা ঘটানোয় তার জুড়ি নাই, প্রতিমাসে একবার করে বাস পুকুরে নামিয়ে দেয় সে। পানির প্রতি তার মনে হয় বিশেষ আকর্ষন আছে। সোহেলের ভাই উজ্জ্বল প্রায়ই তার ভাইকে বলে,<br>
                ভাই আপনে গিনেস রেকর্ডওয়ালাগো লগে একটু যোগাযোগ করেন, আমার মনে হয় বিশ্বের কোনো ড্রাইভার এতোবার বাস পুষ্কুনিতে নামাইতে পারে নাই।<br>
                সোহেল নিজের ভাইয়ের দিকে কঠিন দৃষ্টিতে তাকিয়ে থাকে, তাতে খুব একটা ফল হয় না তার ভাই রসিকতা করেই যায়,<br>
                ভাইয়ের কি পানির পিপাসা পায়, নাকি গোসল করতে মন চায়, পুষ্কুনিতে নামান কেন। মাঝে ক্ষেতেও তো নামাইতে পারেন।</p>
                <p>কিন্তু সোহেল তাও এই বাস চালানো ছাড়ে না, তার ভালো লাগে। অর্থ সম্পদের কোনো অভাব নেই তার। সুন্দলপুরের সবচেয়ে ধনী ব্যাক্তি হাজী আদম আলীও মাঝে মাঝে সোহেল থেকে টাকা ধার নেয়। হাজী আদম আলী খুব ধনী হলেও উদাস মানুষ, খালি ঘুরাঘুরি করে, এই মাসে সুন্দরবন তো অন্য মাসে শালবন।<br>
                সব কিছু ছেড়ে এই বাস ড্রাইভার হওয়ার পিছনেও একটা গোপন কারন আছে, এই বাস আছে বলেই সপ্তাহে অন্তত ছয়দিন ‘নুরীর’ সাথে দেখা হয় তার। শুক্রবারে দেখা হয় না, তাই শুক্রবার বাস চলে না। শুক্রবারে সোহেল পুকুর পারে উদাসভাবে আর তার বাসটা হাওলাদারের গ্যারেজে নিশ্চুপ হয়ে বসে থাকে।<br>
                নুরী রত্নাবতী প্রাইমারী স্কুলে চাকরী করে, থাকে সুন্দলপুর। প্রতিদিন সোহেলের বাসে আসে আর যায়। সোহেলও নুরী না আসলে বাস ছাড়ে না, আর নুরী না উঠা পর্যন্ত বাস রত্নাবতীতেই দাড় করিয়ে রাখে। লোকজন বিরক্ত হয়, কিন্তু কিছু বলার উপায় নেই। কেউ একটু গলা উচু করলেই কন্ডাক্টর বিলাই মামুন এসে গলার স্বর নামিয়ে বলে,<br>
                ভাইজান চুপ থাকেন, ওস্তাদের মাথার স্ক্রু বেবাকটি ঢিলা। বেশি কথা কইলে বাস পানিতে নামাইয়া দিবো।সাতার জানেন? না জানলে চুপ কইরা বইসা থাকেন।<br>
                এই মামুনের নামের আগে বিলাই কিভাবে যুক্ত হলো সে ইতিহাস কেউ জানে না, তার বিড়াল নেই, বিড়াল পছন্দও করে না। সোহেল মামুনকে খুব পছন্দ করে, সব ঝামেলার সমাধান তার কাছে আছে। বাসে গ্যাঞ্জাম হোক কিংবা ইঞ্জিনে হোক বিলাই মামুন সব সামলে নেয়। কিন্তু একটা ব্যাপারে সোহেল খুব হিংসা করে মামুনকে, তার থেকে বয়স কম হওয়ার পরও মামুন চারটা বিয়ে করে ফেলেছে, আর সে হবু বউয়ের দিকে এখন পর্যন্ত মুখ তুলেও তাকায় নি।<br>
                চার বিয়ে করা মানুষের মানসিক ভারসাম্য ঠিক থাকার কথা নয়, কিন্তু মামুন দিব্যি আছে, এখন সে পাঁচ নম্বরের খোজে আছে। তার চার নম্বর বউ জিনিয়া এই নিয়ে ব্যাপক টেনশনে আছে, সকাল বিকাল সে ময়লা বাবার দরবারে গিয়ে পরে থাকে, ময়লা বাবার ময়লা তাবিজ গলায় পরে ঘুরে। সোহেলও তাবিজ কবজ কম লাগায় নি, শুধু একটু সাহসের জন্য, তার মনে মনে ঠিক করা হবু বউয়ের সাথে কথা বলার সাহস। মনের কথা এখনো মনেই আছে, ল্যাংটা বাবা শোভনের তাবিজে কোনো কাজ হচ্ছে না। সোহেল বাসে তার সিটের ঠিক পাশে একটা আয়না লাগিয়েছে, নিজেকে দেখার জন্য নয়, নুরীকে দেখার জন্য। সরাসরি সে নুরীর দিকে তাকাতে পারে না, বুকটা কেমন যেন করে উঠে। আয়নায় তাকিয়ে থাকে, রাস্তায় খেয়াল থাকে না তাই মাঝে মাঝে রাস্তার পাশে পুকুরে বাস নামিয়ে দেয়। অবশ্য পুকুর না বলে এগুলোকে ডোবা বলাই ভালো, রাস্তাটাও বেশি উচু না, তাই তেমন কোনো সমস্যা হয় না। এতো কিছু পরও হবু বউকে মনের কথাটা বলতে পারে না সে, এবার ভাবছে ল্যাম্পুগুরু রিয়াদের শরণাপন্ন হবে, তিনিই শেষ ভরসা।</p>বাস রসুলপুর বাজারে অপেক্ষা করছে, যাত্রীদের জন্য অপেক্ষা না, চারটা বাজার অপেক্ষা। ঠিক সাড়ে চারটায় রত্নাবতী স্কুল ছুটি হয়। কিছু নিয়মিত যাত্রী উঠে বসে আছে। গার্লস কলেজের নাইট গার্ড মিযি একেবারে বাসের পিছনে সিটে বসে ঝিমাচ্ছে, সুন্দলপুর কলেজ হোস্টেলে তার ডিউটি, এখন ডিউটি তে যাচ্ছে। সারারাত যে সে জেগে থাকে তা নয়, সব সময়ই সে ঝিমায়। বসে বসে ঘুমানোটাকে সে প্রায় শিল্পের পর্যায়ে নিয়ে গেছে।<br>
                মিযি বাসের সামনের দিকের সিট খালি থাকা সত্তেও পিছনে বসার একটা ইতিহাস আছে। সে বাসে উঠেই ধপ করে মেয়েদের সিটে বসে পড়তো, এবং বসেই ঘুমিয়ে পড়তো। মুন আর মোস্তারী এই বাসের নিয়মিত যাত্রী, তারা দুজন একসাথে বসতো একটি নির্দিষ্ট জায়গায়। মিযি প্রতিদিন সেই জায়গায় বসেই ঘুমাতো। মুন আর মুস্তারী তাকে ঠেলে তুলে উঠাতো। মিযি বিরস ভঙ্গীতে পিছনে আরেকটা মহিলা সিটে গিয়ে বসে পড়তো। মিযির মনে কোনো কু উদ্দেশ্য নেই, কিন্তু সারাক্ষন আশেপাশে মেয়ে থাকে তো, তাই অভ্যাস হয়ে গেছে, মেয়েদের পাশে না থাকলে কেমন যেনো অস্বাভাবিক লাগে। সেদিনও মিযি মুন আর মুস্তারীর সিট ছেড়ে পিছনে এসে বসেছে, পাশেই ছোট খাট দেখতে আরেকটি মেয়ে। মিযি আবার হাই তুলে যেই ঘুমাতে যাবে, মেয়েটি কথা বলা শুরু করলো। সেটা মিযির জন্য কোনো সমস্যা নয়, কথা শোনার অভিনয় করে সে দিব্যি ঘুমাতে পারে। স্কুলে কত স্যারকে সে ফাঁকি দিয়েছে! কিন্তু একটু পরেই মেয়েটি বলল,<br>
                একটা কবিতা শুনবেন? বনলাল চিক্রবর্তীর কবিতা<br>
                বলেই মেয়েটি কাঁপা কাঁপা গলায় কবিতা আবৃত্তি শুরু করলো,<br>
                আকাশে গরুর গোবরে লেপ্টে থাকা মেঘ, ঐ চেয়ে দেখ।<br>
                মিযির মাথা ঘুরাতে লাগলো। সে সুন্দলপুর পর্যন্ত এই সিটে বসে যাওয়ার সাহস করলো না, রত্নাবতী নেমে গেলো। সেদিন সুন্দলপুরে হেটে যেতে হয়েছিলো।<br>
                পরে দেখে সেই মেয়ে প্রতিদিন এই বাসে যায়, তখন থেকেই সে একেবারে পিছনে বসে। মেয়ের নাম তিথি। মাথায় একটু গোলমাল আছে। বাসের দুই সিট একলা দখল করে যায়। নিয়মিত যাত্রীরা কেউ তার পাশে বসতে সাহস করে না। বনলাল বাবুর অমর কাব্যের ভয়ে সবাই তার জন্য দুটি সিট ছেড়ে দেয়।<br>
                রসুলপুরের বাজারটা ছোট ছিমছাম, আজকে হাটবার না তাই ভীড় নেই বললেই চলে। কিছু মুদী দোকান আর চায়ের দোকান খোলা, সেখানে বেঁচাকেনা কম হয় গল্পগুজব বেশি হয়। বাজারের শেষ প্রান্তে বট গাছের নিচে ডাব বিক্রি করে দা অয়ন। সব সময় ডাব কাটার দা নিয়ে ঘুরে তাই তার নাম ‘দা অয়ন’।<br>
                পালোয়ান পারভেজ এইমাত্র কসরত করে আসলো। কসরত করার পর তার প্রথম কাজ হলো তার ফুলে থাকা মাংসপেশী প্রদর্শন করা। আর কোনো নারী দর্শক থাকলে তো কথাই নেই, পকেট থেকে ছোট্ট সরিষার তেলের বোতল বের করে হাতের পেশীতে মেখে আরো চকচকে করতে থাকে। বটতলাতে এসেই দা অয়ন কে বলল,<br>
                কি করে কত কইরা বেচস?<br>
                পনেরো টাকা<br>
                পারভেজ ভ্রু কুঁচকে বলল,<br>
                মামুর বাড়ির আবদার পাইছস? একটা ডাব পনেরো ট্যাকা!<br>
                খাইলে খান নাইলে সাইডে যান।<br>
                পালোয়ান পারভেজের নিজের এবং তার মাংসপেশীগুলোর আত্মসম্মানে খুব ঘা লাগলো, সে তার কনুই ভাজ করে তার শক্ত হয়ে থাকা পেশীর দিকে দা অয়নের দৃষ্টি আকর্ষন করলো। অয়ন ঢোক গিলে বলল,<br>
                আপনের লাইগা দশ ট্যাকা। বলেই ডাব কাটতে লাগলো।<br>
                ঢাকা থেকে সুন্দলপুরে বেড়াতে এসেছে শর্মী। তার মামার বাড়ি এখানে। সাথে এসেছে, মুন্নি, লিটা আর তাহমিনা। তাদের দিকে চোখ পরা মাত্রই পারভেজ ডাব রেখে তার হাফ শার্টের হাতা আরো গোটাতে আরম্ভ করলো। পকেটে হাত দিয়ে মনটাই খারাপ হয়ে গেলো, আজকে তেলের বোতলটা আনেনি। পাশের ঝালমুড়িওয়ালা অভিজিৎ কে দেখে যেনো প্রান ফিরে পেলো।<br>
                অভিজিৎ থেকে কিছু তেল নিয়ে নিজের হাতে মালিশ করতে লাগলো। তারপর যত ভাবে পেশী ফুলানো যায় তত ভাবে ফুলিয়ে চারজনের দৃষ্টি আকর্ষন করতে লাগলো।<br>
                শর্মী লিটাদের এই পেশী প্রদর্শনীতে কোনো আগ্রহ ছিলো না, তারা সুন্দলপুর যাওয়া নিয়ে দুঃচিন্তা করছিলো কারন কোনো রিকশা নেই। দাঁড়ানো বাস দেখে তারা যেনো স্বস্তি ফিরে পেলো, চারজনই বাসে উঠে পড়লো। তাদের পিছনে পারভেজও বাসে উঠে তার বিনা টিকেটের প্রদর্শনী অব্যাহত রাখলো।<br>
                তাহমিনা আর লিটা পাশাপাশি বসলো, আর শর্মী আর মুন্নি যেই বসতে যাবে অমনিতেই হেলপার সাতিল এসে বলল,<br>
                এইডা বুকিং সিট, এইখানে একজন বসতে পারবেন।<br>
                অগত্যা শর্মী একটু পিছনে তিথির পাশে বসলো এবং তা দেখে পিছন থেকে মিযি কেনো যেনো একটা মুচকি হাসি দিয়ে আবার ঝিমাতে লাগলো।<br>
                হেলপার সাতিলের কাজ শুধু একটাই,পানি ঢালা। সে ইঞ্জিনে আর ওস্তাদের মাথায় পানি ঢালে কারন দুইটাই ঘন ঘন গরম হয়ে যায়। হেল্পার সাতিলের পকেটে সবসময়ই পেড়া থাকে। রসুলপুর বাজারের বহ্নি মিষ্টান্ন ভান্ডারের পেড়া তার প্রিয় খাবার। তার সখ বলতে দুটো, নিজের চেয়ে বড় মেয়েদের প্রেমে পড়া আর পেড়া খাওয়া।<br>
                আজকে বাসে অন্যান্য দিনের চেয়ে যাত্রী একটু বেশি আছে। সাবেক গোয়েন্দা মিশকাত আর তার বর্তমান দারোগা বিদুষী বাসের ঠিক মাঝখানে বসেছে। মিশকাত বিদুষীর দিকে না তাকিয়ে পাশের সিটের লোকটার দিকে সন্দেহের দৃষ্টিতে তাকিয়ে আছে। বিদুষী কনুই দিয়ে মিশকাতকে খোচা দিয়ে বলল,<br>
                ঐ লোকটাকে কি তোমার খুব ভালো লেগেছে? ভালো লাগলে যাও তাকে বিয়ে করে নাও। মিশকাত অপ্রস্তুত হয়ে বলল,<br>
                কি বলছো এসব, ঐ লোকটাকে দেখে সন্দেহজনক মনে হচ্ছে, নিশ্চয় কোথাও চুরী করে ধরা খেয়েছে।<br>
                বিদুষী চোখ ছোট করে রাগী স্বরে বলল,<br>
                এখনো গোয়েন্দাগীরির ভুত নামে নাই মাথা থেকে, আমি কিন্তু ব্যাগে করে খুন্তি নিয়ে এসেছি। তুমি কি করে জানলে লোকটা চুরী করেছে, তোমার কাছে কি ওহী নাজিল হয়েছে?<br>
                খুন্তির কথা শুনেই মিশকাত ক্যোঁৎ করে একটা ঢোক গিলল, বলল,<br>
                আরে না না গোয়েন্দাগীরি না, দেখো লোকটার চুলগুলো কেমন, মনে হচ্ছে কেউ খাবলা মেরে নিয়ে গেছে। চুরী করে ধরা পড়লে গ্রামের লোকেরা এভাবে চুল কেটে দেয়।<br>
                বিদুষী তাকিয়ে দেখলো আসলেই কেমন এবড়ো থেবড়ো ভাবে চুল কাটা। মিশকাতকে বলল, চুরী করলে শুধু চুল কাটবে কেনো, আরো কিছু নিশ্চয়ই করতো, এই লোকটাকে দেখে মনে হচ্ছে না সে কিল ঘুসি খেয়ে এসেছে।<br>
                মিশকাতের মন থেকে কৌতূহল গেলো না, পিছনের সিটের লোকটাকে বলল,<br>
                হ্যালো ব্রাদার আপনি কি এই এলাকার?<br>
                জ্বী<br>
                নাম কি আপনার?<br>
                শাশ্বত সাহা<br>
                আচ্ছা স্বাস্থ্য ভাই, আপনি কি ঐ ইঁদুরের মত লোকটাকে চিনেন?<br>
                সাহা খুব রেগে গেলো, বলল,<br>
                স্বাস্থ্য না রে ভাই শাশ্বত শাশ্বত...<br>
                জ্বী জ্বী ঐটাই ঐটাই, ঐ লোকটাকে চিনেন?<br>
                চিনি, উনার নাম হইতাছে রনি, মুদি দোকানদার।<br>
                উনার কি চুরী টুরীর অভ্যাস আছে নাকি?<br>
                সাহা খুব বিরক্ত হয়ে তাকিয়ে বলল,<br>
                কি কন উল্টাপাল্টা, চরিত্রে একটু দোষ থাকতে পারে, কিন্তু এমন স্বভাব নাই। আপনার কেন মনে হইলো উনি চোর।<br>
                মিশকাত একটু বিব্রত হয়ে রনির চুলের দিকে ইশারা করলো। সাহা একটু অবাক হয়ে দেখলো, তারপর রনির পাশে গিয়ে বলল,<br>
                ভাই কি হইছে?<br>
                রনিকে একটু উদ্বিগ্ন দেখাচ্ছে, সেও জিজ্ঞাসু দৃষ্টিতে তাকিয়ে বলল,<br>
                কি?<br>
                আপনার চুলে এমন খাবলা দিলো কেডা?<br>
                আর কইয়েন না ভাই, জীবনে বড় একটা শিক্ষা হইছে।<br>
                কি হইছে খোলাসা করেন।<br>
                গেসিলাম ওবায়েদ ভাইয়ের বাসায়, তার বাসায় আবার তার তিনটা ভাগিনা আছে, আপনে তো জানেন বাচ্চা গো আমি কত পছন্দ করি। আমি গিয়াই তাগো লগে খেলা আরম্ভ করলাম, খেলতে খেলতে একটু ঝিমুনি চইল্যা আসছিলো, দেয়ালে হেলান দিয়া ঘুমাইতেছিলাম। হঠাত ঘুম ভাঙ্গল, দেখি তারা এখন নাপিত নাপিত খেলতাছে। আমার গায়ে তোয়াইল্লা জড়াইয়া কইথেক্যা জানি কেঁচি আইন্না আমার চুল কাটতাছে। তাও আমি সহ্য করছি, বাচ্চা পোলাপান খেলাডা সিরিয়াসলি নিয়া নিছে। হাসিমুখে কইলাম,<br>
                এমুন করেনা বাবুরা, অন্য খেলা খেলো।<br>
                এরপর কেঁচি অলাডা কইলো,<br>
                আচ্ছা ঠিক আছে, আমরা একন দাক্তার দাক্তার খেলবো।<br>
                আমি কইলাম,<br>
                হ ঠিক আছে তাই খেলো।<br>
                কিন্তু ভাবি নাই এই খেলাডাও তারা বেশি সিরিয়াসলি নিয়া নিবো। কেঁচি ওয়ালাডা কেঁচি হাতে নিয়া কয়,<br>
                তোমরা আংকেলকে ধরো, আমি আংকেলের মূচলমানী করাবো।<br>
                সাহা চমকে উঠে একটু নিচের দিকে তাকিয়ে বলল,<br>
                করছে?<br>
                রনি বলল,<br>
                ধুর কি যে বলেন, তার আগেই কোনরকমে পালাইয়া আসছি।আমি আর জীবনে বাচ্চা কাচ্চাগো আশেপাশে নাই। বান্দরের দল।
                <p>বাস থেমে আছে রত্নাবতীতে, সাড়ে চারটার উপরে বাজে, তাও নুরীর দেখা নেই। সোহেল মাথায় উত্তাপ অনুভব করলো, সাতিলকে ইশারায় পানির স্টক প্রস্তুত রাখার ইঙ্গিত দিলো। বাসে সবাই বিরক্ত হচ্ছিলো শুধু কলেজ ছাত্র মিনহাজ আর তার বান্ধবী শিথী ছাড়া। শিথী বসে বসে মিনহাজকে হিন্দী শিখাচ্ছিলো। মিনহাজ হা করে শিথীর দিকে তাকিয়ে আছে, মনে হচ্ছে না হিন্দী শিক্ষায় তার কোনো আগ্রহ আছে। তাতে শিথীর কোনো অসুবিধা হচ্ছে না।<br>
                শিথী নিজের চুল নাড়িয়ে মিনহাজকে জিজ্ঞাসা করলো,<br>
                ‘আমার চুল উড়ছে’ এর হিন্দী কি বলতো?<br>
                মিনহাজ খানিক শিথীর চুলের দিকে মুগ্ধ নয়নে তাকিয়ে রইলো, কিন্তু কিছু বলতে পারলো না। তাতে শিথী একটুও বিরক্ত হলো না, শিক্ষিকা হিসেবে তার বেজায় ধৈর্য্য। পরে সে নিজেই অনুবাদ করলো, এবং সে অনুবাদ শুনে হিন্দিতে অদক্ষ্য রিয়াজ ভ্রু কুঁচকে ওদের দিকে তাকালো। তারপর ঘড়ির দিকে তাকিয়ে তার ভ্রু আরো কুঁচকে গেলো। মর্জিনা তার জন্য অপেক্ষা করছে, আর তো দেরী সয় না।<br>
                অনেক্ষন পর সোহেলের হবু বউকে দেখা গেলো, সাতিল মামুন আর সোহেল স্বস্তির নিশ্বাস ফেলল। কিন্তু নুরী বাসে উঠলো না, দাঁড়িয়ে রইলো। মামুন গিয়ে জিজ্ঞেস করলো,<br>
                যাইবেন না?<br>
                না, আমি একটু রসুলপুর যাবো।<br>
                মামুন লাফ দিয়ে বাসে উঠে সোহেলকে কানে কানে কি যেনো বলল আর মুহূর্তেই চোখের পলকে ভোজবাজির মত বাস ঘুরে গেলো রসুলপুরের দিকে।<br>
                যাত্রীরা হতবাক হয়ে বসে রইলো। সোহেল বিলাই মামুনের দিকে ইশারা করতেই সে বাসের সবাইকে ম্যানেজ করে ফেলল। খুব ছোট্ট একটা মিথ্যা কথা বলল,<br>
                বলল যে বাসে তেল নেই, সুন্দলপুর পর্যন্ত যাবে না, তাই তেল আনার জন্য আবার রসুলপুর যেতে হবে।<br>
                বিরক্ত হলেও কিছু করার নেই, এখানে নেমে গেলে হেটে যেতে হবে। বাস চলল রসুলপুরের দিকে, সোহেল গায়ে বাতাস লাগিয়ে দুলতে দুলতে বাস চালাচ্ছে, আর কিছুক্ষণ পর পর আয়নায় চোখ বুলাচ্ছে।<br>
                বাসের যাত্রীদের মধ্যে আল মামুনকে সবচেয়ে বেশি উদ্বিগ্ন মনে হচ্ছে। তার পাশে বসা শাকিল বার বার মোবাইল ফোন বের করে সময় দেখছিলো। মামুনও তখন ঝুকে ফোনে সময় দেখে নিচ্ছিলো। এক সময় বলে উঠলো,<br>
                ভাই আপনের ফোন দিয়া একটা কল করা যাবে? খুব জরুরী।<br>
                শাকিল খুব সাবধানী মানুষ। সহজে ফোন হাতছাড়া করে না, কিন্তু লোকটাকে দেখে মনে হচ্ছে আসলেই খুব দরকার। সে ফোনটা মামুনের হাতে দিলো, মামুন কৃতজ্ঞ দৃষ্টিতে ফোনটা হাতে নিয়ে ফোন করলো,<br>
                হ্যালো কুন্ডু, কি অবস্থা?<br>
                ......।<br>
                শোন টিভি ছাইড়া দেখতো পাপুয়া নিউগিনি আর উগান্ডার ম্যাচটা আরম্ভ হইছে নি?<br>
                .........<br>
                হ হ উগান্ডার ক্যাপ্টেন ডা খুব ভালা খেলে।<br>
                ......।<br>
                আরে তাগো ঘরোয়া লীগের খোজ খবর তো আমি রাখি। ব্যাটিঙয়ে কেডা?<br>
                .........।<br>
                শাকিল অবাক হয়ে আল মামুনের দিকে তাকিয়ে আছে, এই তার জরুরী কল! এখন সে পাপুয়া নিউগিনির কোচের ক্যারিয়ার বর্ননা করছে। শাকিল তো জানেই না এই দেশগুলোর নাম। শাকিলের অবাক আর বিরক্তির দৃষ্টি দেখেই মামুন ফোন রেখে দিলো। শাকিল বিরক্তি নিয়েই বলল,<br>
                বললেন জরুরী, এইটাই কি আপনের জরুরী কল?<br>
                আল মামুন সাথে সাথে দাতে জিব কাটলো, বলল,<br>
                হায় হায় জরুরী কথাটা বলা হয় নাই, ভাই প্লীজ একটা মিনিট কথা বলবো। শাকিল আবারো ফোন দিলো। মামুন আবার কল করলো,<br>
                হ্যালো কুন্ডু, শোন আসল কথাটা কইতে ভুইল্যা গেছিলাম। শোন আমার আইতে একটু দেরী হইবো, আর ফোনের চার্জও শেষ। তুই পাঁচ মিনিট পর পর এই ফোনে কল কইরা আমারে স্কোর জানাইবি, ঠিক আছে?<br>
                এবার শাকিল হতভম্ভ।</p>
                <p>বাস রসুলপুরে ঢোকার মুখেই কাজী অফিসের সামনে বাস থামাতে বলল নুরী। কাজী অফিসের সামনে নামবে শোনেই সোহেলের কলিজা মোঁচর দিয়ে উঠলো। নুরী বাস থেকে নামার আগে সোহেলের দিকে তাকিয়ে বলল,<br>
                একটা সাহায্য করবেন?<br>
                সোহেল নিচের দিকে তাকিয়ে রইলো। নুরী বলল,<br>
                আজকে আমি বিয়ে করবো, কিন্তু পরিচিত একটা মানুষ নেই যে আমার পক্ষে সাক্ষী হবে।<br>
                আপনারাই পরিচিত আছেন। যদি একটু সাক্ষী হন...।<br>
                নুরী শেষ করতে পারলো না, তার আগেই, সোহেল “সাতিল পানি” বলে আর্তনাদ করে মাথা ঘুরিয়ে পরে গেলো। বাসে হুড়োহুড়ি লেগে গেলো।<br>
                সাতিল দুই বালতি পানি ঢালল, তাও সোহেলের হুশ নেই, দাঁতে দাঁত লাগিয়ে পরে আছে। আরো একবার এমন হয়েছিলো। আসমা নামে একটা মেয়েকে খুব মনে ধরেছিলো সোহেলের। কিন্তু যেদিন শুনলো সে আসমা উত্তর পাড়ার ডিম ব্যাবসায়ী ওবায়েদের সাথে পালিয়েছে সেদিনও এমন দাঁত কপাটি লেগে পরেছিলো। সেদিন চোখখুলেই সে প্রতিজ্ঞা করেছিলো যে, রাস্তায় ওবায়েইদ্যাকে দেখা মাত্রই তাকে তার ডিমশুদ্ধ বাস চাপা দিবে। কিন্তু এখন পর্যন্ত ঐ ছ্যাচ্চরটাকে রাস্তায় পায়নি সে।<br>
                বালতি বালতি পানি মাথায় ঢালা হচ্ছে কিন্তু সোহেলের জ্ঞান ফেরার কোনো খবর নেই। আশেপাশে অনেক সখের ডাক্তার উপস্থিত হয়েছে, কেউ বলছে জুতা শুঁকাও, কেউ বলছে তেল মালিশ করো, কেউ বলছে পুকুরে নিয়া চুঁবাও আরো কত কি।<br>
                মামুন সাতিলকে পাঠালো ডাক্তার আনতে। সাতিল জটলা সরিয়ে একজন মহিলা ডাক্তার নিয়ে ঢুকলো। মহিলা ডাক্তার না বলে মেয়ে ডাক্তার বলাই ভালো। বিলাই মামুন সাতিলের দিকে রাগে তাকিয়ে মেঁও করে উঠলো, বলল,<br>
                তুই কোন আক্কেলে গাইনী ডাক্তার আনতে গেলি।<br>
                সাবিহা রক্তচক্ষু দিয়ে মামুন কে ঘায়েল করলো কিন্তু কিছু বলল না, শুধু একটা লম্বা ইঞ্জেকশনের সুঁচ বের করলো। তাতেই মামুন মিঁইয়ে গেলো। সাবিহা বলল,<br>
                রোগীর জ্ঞান না ফিরলে ইঞ্জেকশন দিতে হবে, বলামাত্রই সোহেল চোখ পিট পিট করে তাকালো। সব ঠিক আছে এমন ভঙ্গিতে গা ঝাড়া দিয়ে উঠে দাড়ালো। মামুন আর সাতিল বিস্ময়ে ওস্তাদের দিকে তাকিয়ে আছে।<br>
                ডাক্তার দেখেই শর্মী সাবিহার কাছে এসে বলল,<br>
                আপনার কাছে ঘুমের ওষুধ আছে?<br>
                সাবিহা গম্ভীরভাবে বলল,<br>
                কি সমস্যা?<br>
                মাথা ব্যাথা<br>
                আরে মাথা ব্যাথা হলে মাথা ব্যাথার ওষুধ নিবেন, ঘুমের ওষুধ কেনো?<br>
                ঘুমের ওষুধ আমার জন্য না, আমার পাশের ঐ মেয়েটার জন্য। সে এবং তার বনলাল বাবুর জন্যই আমার মাথা ব্যাথা। বনলাল বাবুকে পেলে তো বিষ খাওয়াবো, আপাতত এটাকে ঘুমের ওষুধ দিয়ে ঠান্ডা করি।<br>
                সাবিহা চারপাশে একটু চোখ বোলাল, আজব ভাবে চুল কাটা একটা লোক বসে আছে, একটা ছেলে তার দিকে তাকিয়ে কনুই ভাজ করছে, দেখেই বুঝা যাচ্ছে মানসিক সমস্যা আছে, পিছনে একটা লোক ঝিমাতে ঝিমাতে পাশের লোকের ঘাড়ে পরছে, সামনের দিকে হিন্দি গানের ক্লাশ বসেছে, মাঝখানে দুটো লোক ফোন নিয়ে কাড়াকাড়ি করছে। আক্ষরিক অর্থেই এটা পাগলা পরিবহন।<br>
                নুরী দাঁড়িয়ে আছে কাজী অফিসে, তার পিছনে মামুন আর সাতিলের মাঝখানে সোহেল দাঁড়িয়ে আছে। তারা ধরে রেখেছে সোহেলকে, কোনসময় আবার পরে যায়। সাক্ষী আছে কিন্তু বর নেই। কাজী অফিসের লোকটা পান খাওয়া দাঁত কেঁলিয়ে বলল,<br>
                পোলা কই?<br>
                নুরী বলল,<br>
                আছে<br>
                কই আছে ডাকেন?<br>
                নুরী সোহেলের দিকে তাকিয়ে বলল,<br>
                এইদিকে আসো তো।<br>
                সোহেল অবুঝের মত বলল,<br>
                মানে?<br>
                মানে তুমি যে আমার জন্যই বাসের ড্রাইভার হয়েছো, এটা রসুলপুর থেকে সুন্দলপুর পর্যন্ত তিন মাসের বাচ্চারাও জানে। বাসে আয়না লাগিয়ে আমাকে দেখতে পারো সরাসরি তাকাতে পারো না, যদি তাকাতে তাহলে দেখতে কেনো আমি পনের মিনিট আগে আব্বার মোটর সাইকেলে না গিয়ে তোমার বাসে যাই। তোমাকে দিয়ে কিচ্ছু হবে না, তাই আমিই সব ব্যাবস্থা করলাম।<br>
                সোহেল আবার মাথা ঘুরে পরে গেলো।এবার সম্পুর্ন ভিন্ন কারনে।<br></p>
                <p>পাগলা পরিবহন চলছে। যাত্রীদের বিশেষন এখন পাল্টে গেছে। তারা এখন বরযাত্রী।</p>
                <p>- ওবায়েদ হক</p>
                <p></p>
            </div>
        </div>
    </div>

    <!-- Story No. 2 -->
    <div class="container-fluid col-md-6">
        <div class="container">
            <div class="storyheading" id="story2">
                <h1>বিসর্জন</h1>
            </div>
            <hr>
            <div class="story">
                <p>একটা পোয়াতি ছাগল এবং নিত্যসঙ্গী হাঁপানি ছাড়া সকলে ত্যাগ করেছে রামের ছোটভাই লক্ষণকে। রাম পরিবার নিয়ে দেশান্তরী হয়েছিল সেই দেশভাগের সময়। বছর খানেক আগে তার মৃত্যু সংবাদে লক্ষণ একটু অবাক হয়েছিল, তার অবিরাম অভিশাপেও এতদিন বেঁচে ছিল দাদা। দাদার বিলম্ব মৃত্যুতে দুঃখবোধটা কষ্ট করেও জাগাতে পারেনি লক্ষণ। বাপের দুই বিঘা জমি গোপনে বিক্রি করে গিয়েছিল দাদা, সেজন্য দাদাকে প্রকাশ্যে জঘন্য মৃত্যুর অভিশাপ দিত সে। তার অভিশাপের ব্যার্থতায় একটু ব্যাথিত হয়েছিল অবশ্য।</p>
                <p>হাঁপানি ছাড়াও লক্ষণের ব্যারামের কমতি ছিল না। ম্যালেরিয়া, কলেরা, বসন্ত পার করে প্রাণটাকে এখনো তার বুকের শীর্ণ খাঁচায় আটকে রেখেছে। নানান উপলক্ষ্যে প্রাণখানা তার বেরিয়ে যেতে চায় কয়েকদিন পর পর। কান্নাকাটি, বিলাপ এবং শ্রাদ্ধের আলাপ পর্যন্ত হয়ে গেছে কয়েকবার। কিন্তু লক্ষণ যেন গোঁ ধরে আছে, মায়ের আঁচল খামচে ধরা মরিয়া বাচ্চাদের মত সে প্রাণ আকড়ে ধরে রেখেছে।</p>
                <p>প্রাণ টিকিয়ে রাখতেই জীবনটা ব্যয় করেছে লক্ষণ। আগাছার মত সংসার বেড়েছে তার, দুটি মেয়েকে বড় করে বিয়ে দিয়েছে ক্ষেদী, ছেলেকে বিয়ে করিয়ে বউ এনেছে। ক্ষেদী লক্ষণের অর্ধাঙ্গিনী, কিন্তু আদতে তাঁর আকার লক্ষণের দ্বিগুণ ছিল। তাঁর পেশী দেখে বড় বড় পালোয়ানও মুখ লুকাত। অসুখ বিসুখের সাথে কোনদিন পরিচয় ছিলনা ক্ষেদীর, লক্ষণের সাথে এক ছাদের নিচে থেকে পরিচয়টা খুব গভীর হয়েছে। নিজে সে নিরোগ জীবন কাটিয়েছে, তিনটা সন্তান জন্ম দিয়ে এবং লক্ষণের সহযোগিতা ছাড়া তাদের বড় করেছে, কোনদিন কোমর ব্যথাটুকু হয়নি তাঁর। সেই ক্ষেদীই তার সবল সুঠাম সাবলীল শরীরটার অপচয় করে আষাঢ় মাসে পা পিছলে মরে পরে রইল ঘাটের পাশে।</p>
                <p>লক্ষণ কুমার স্ত্রীবিয়োগে খুব মূষঢ়ে পড়েছিল তা বলা যাবে না। একটা পেট তো কমলো, তাও ছোটখাটো পেট নয়। এক পেটের খাবার বাঁচিয়ে লক্ষণ একটা ছাগল কিনে স্ত্রীর দুঃখ কমালো। ছাগল পোয়াতি হয়ে যখন ওলান ফুলতে থাকল, লক্ষণ স্ত্রীর দুঃখ একেবারেই ভুলে গেল। জনশ্রুতি আছে ছাগদুগ্ধ নাকি হাঁপানি উপশমে উপকারি। বউ মরে এই উপকারটুকু তাঁর করে গেছে।</p>
                <p>ছেলের বউ গৃহিণীর পদ দখল করার পর, লক্ষণের সেবায় একটু ঘাটতি পড়েছে। অল্পকিছু জমি, ভিটাবাড়ি আর সদ্য পোয়াতি ছাগলটি ছাড়া বিশেষ সম্পত্তি নেই লক্ষণের। তাকে আদর আপ্যায়ন করার বিশেষ কারণ খুঁজে পায়নি তার পুত্রবধূ। লক্ষণ কাশতে কাশতে বহুকষ্টে গলা চড়িয়ে যখন নব্য গৃহিণীকে ডাকে, গৃহিণী তখন কেন যেন তার শ্রবণশক্তি হারিয়ে ফেলে। বহুবার ডেকে লক্ষণ যখন ক্লান্ত হয়ে পড়ে, প্রতিবেশিরা যখন লক্ষণের অসহায়ত্বে আহা উহু শুরু করে, তখন গৃহিণী শ্বশুরকে উপযুক্ত সম্মান দিয়ে সাড়া দেয়,</p>
                <p>সারাদিন শুইয়া শুইয়া ছাগলের মত ভ্যা ভ্যা করেন ক্যান? আমার কি কাজ কাইম নাই?</p>
                <p>এইটুকু সাড়া দিয়ে গৃহিণী তাঁর গুরুত্বপূর্ণ ‘কাজ কাইমে’ মনোনিবেশ করে অর্থাৎ দাওয়ায় পা ছড়িয়ে দখিনা বাতাস উপভোগ করে।</p>
                <p>লক্ষণ সরকার নীরবে মন ভরে অভিশাপ দেয় ছেলের বউকে। গলা উঁচু করার সাহস হয় না তার। দেশে নাকি মিলিটারি নেমেছে, মানুষ মারছে বেহিসাবে। মুসলমানরা কেউ কেউ চাঁদ তারার পতাকা ঝুলিয়ে বেঁচে যাচ্ছে, হিন্দুদের রক্ষা নেই। হিন্দুগ্রাম গুলো শশ্মাণের মত জ্বালিয়ে দিচ্ছে। গ্রাম ছেড়ে ইন্ডিয়া পালাচ্ছে সবাই। এমন অসময়ে লক্ষণের অসুখগুলো যেন পূণর্মিলনীর আয়োজন করছে। কেঁপে কেঁপে জ্বর আসে সকাল সন্ধ্যায়, পেটের ব্যাথায় ঘুমাতে পারে না রাতে, শরীর জুড়ে তার ভয়ানক চুলকানী, উরুতে দুটো ফোঁড়া সহোদরের মত গলাগলি করে বড় হচ্ছে। নাকে জোয়ার ভাটা চলছে অবিরত। বাতের ব্যাথাটা পা কামড়ে পড়ে আছে। অসুখের এই মহোৎসবে একা একা টাট্টি পর্যন্ত যেতে পারে না সে, ইন্ডিয়া সে তো আরেক দেশ।</p>
                <p>লক্ষণ সরকারের ডাকে ভোরবেলা মোরগের ঘুম ভাঙ্গে। মোরগগুলো তখন লজ্জায় ডাকাডাকি শুরু করে। লক্ষণ এবং মোরগের মিলিত ডাকাডাকিতে তার ছেলে এবং ছেলের বউয়ের ঘুম ভাঙ্গে। বার কয়েক ডাকলেই মোরগের দানাপানি জুটে যায়, লক্ষণের জোটে বহু পরে। তার শরীরের সমস্ত শক্তি সারাদিন ডাকাডাকিতেই সমাপ্ত হয়ে যায়।</p>
                <p>জং ধরা টিনের ঘর লক্ষণের, লক্ষণের চামড়ার মত ঘরেরও যেন খোশ পাঁচরা হয়েছে। আশেপাশে আরো বাড়িঘর আছে। ব্যস্ত লোকালয়, ভোরবেলাতেও একটা প্রচ্ছন্ন কোলাহল থাকে কিন্তু আজ ঘুম থেকে উঠেই অদ্ভূত শূন্যতা অনুভব করল লক্ষণ। বুকের উপর কাচা পাঁকা লোমগুলোর আড়ালে ফ্যাকাশে চামড়ায় চুলকাতে চুলকাতে গলা চড়িয়ে ছেলেকে ডাকল,</p>
                <p>রতন, ও বাবা রতন। একটু ধর বাপ, টাট্টি যামু।</p>
                <p>রতনের কোন সাড়া আসে না। এমনকি ভঙ্গুর ঘুমের মোরগেরও ঘুম ভাঙ্গল না আজ। এক ডাকে সাড়া দেয়ার মত সুপুত্র নয় রতন। নিয়ম করে আরো কয়েকবার ছেলেকে ডাকল লক্ষণ কিন্তু ছেলে কিংবা ছেলের বউয়ের নিঃশ্বাসের শব্দটুকুও নেই। লক্ষণ চেঁচাতে থাকে, শেষ পর্যন্ত তার গলায় আর আহ্লাদ থাকে না।</p>
                <p>ঐ হারামজাদা, শুওর। কই মরলি?</p>
                <p>মৃদু বাতাসে উঠানের কোনে বাঁশবন হিসহিস করে হেসে উঠে। ছাগলটা থেমে থেমে লক্ষণের সাথে তাল মিলিয়ে ম্যা ম্যা করেই চলেছে। আজ বুঝি তারও প্রাতঃরাশ জোটেনি। ছাগল এবং মানুষের মিলিত আর্তি জং ধরা টিনে আছড়ে পড়ে বাতাসে হারিয়ে যাচ্ছে। লক্ষণ কুমারের বুকটা চিমসে গেল, পেট মোচড় দিয়ে উঠল। বিছানার নিচে হাতড়িয়ে বেতের লাঠিটি বের করল। লাঠি ভর দিয়ে হাঁপাতে হাঁপাতে বাহিরে এসে আবিষ্কার করল, সে এবং ছাগলটি ছাড়া ঘরে তৃতীয় কোন প্রাণী নেই।</p>
                <p>ছেলের ঘরের দড়িটি জামা কাপড়হীন এতিম হয়ে ঝুলছে। ঘরের অভিজাত আসবাব টিনের তোরঙ্গটি অনুপস্থিত, হাঁস মুরগীর ছড়ানো পালক আর পাটের দড়ির অবশিষ্টাংশ পড়ে আছে মেঝেতে। গৃহপালিত পাখিগুলোর ব্যর্থ বিপ্লবের পরিষ্কার নিদর্শন। গতরাতে দুইজন মানুষের নীরব গৃহত্যাগের ইতিহাস ঘরের আনাচে কানাচে ছড়িয়ে আছে। লক্ষণ সামর্থমত একটা দীর্ঘশ্বাস ছেড়ে ভাবল,</p>
                <p>আঁশ মুরকা বাইন্ধা লইয়া গেছে, বাপরে থুইয়া গেছে মিলিটারির হাতে মরনের লাইগা। হারামজাদা পোলা আমার।</p>
                <p>অসুস্থ মানুষ বেশিদিন বাঁচলে চোখের বিষ হয়ে যায়। লক্ষণ বহু আগেই সবার চোখে বিষাক্ত। তাকে কাঁধে করে ইন্ডিয়া নিয়ে যাওয়ার চেয়ে, পিতার প্রতি অবশিষ্ট সামান্য মায়াটুকু বিসর্জন করাই শ্রেয় মনে করেছে রতন। বলা বাহুল্য এই বিসর্জনে রতনের বউয়ের ভূমিকা অসামান্য। শ্বশুরের প্রতি তার অনুরাগ শূন্যের কোঠায়।</p>
                <p>দমবন্ধ নীরবতা গ্রাস করেছে পুরো গ্রামকে। এত বাচ্চাকাচ্চা গ্রামে, সব কি কাঁদতে ভুলে গেছে? শঙ্কর কি করে এত দয়ালু হলো, সে কি আজ তার বউকে পেটায়নি? কই বউটার বিলাপ তো শোনা যাচ্ছে না। প্রতিবেশিনীর সাথে আজ কি চুলোচুলি করেনি কোন গৃহিণী? ব্রাম্মন বাড়িতে কাশার ঘন্টা, উলুধ্বনি নিত্য শুনতে পাওয়া যায়, সেদিকটাও নীরব। পরিচিত গ্রামকে তার অপরিচিত শোনাচ্ছে।</p>
                <p>পাশের বাড়িতে নিজের জীর্ণ গলাটা বাড়িয়ে উঁকি দিয়ে দেখল, ধুলো উড়ছে। সম্প্রতি মানুষ বসবাসের কোন চিহ্ন নেই। লক্ষণ সরকার মাটিতে বসে পড়ল, পায়ে আর বল পাচ্ছে না। একটা মানুষ দেখলে হয়ত কিছুটা শক্তি ফিরে পেত। পিঠ বাঁকিয়ে হাঁটুতে মাথা ঠেকিয়ে বসে আছে সে, মেরুদন্ডটা যেন পিঠের চামড়া ফুঁড়ে বেরিয়ে আসবে। নিজের ভয়ঙ্কর বিপদ টের পাওয়ার সাথে সাথে দেব দেবীর কথা স্মরণ হলো তার। কবে সেই কিশোর বয়সে ধূপ নিয়ে পূজায় নেচেছিল, দেবীর পায়ে আট আনা অর্পন করেছিল। সেই আট আনার প্রতিদান চেয়ে বসল বেহায়ার মত। আট আনায় কি আর মিলিটারি তাড়ানো যায়?</p>
                <p>দেব দেবীর কাছে প্রত্যাখ্যাত হয়ে লক্ষণ নিজের অবশিষ্ট জীবনিশক্তি এবং বেতের লাঠি কাজে লাগিয়ে উঠে দাঁড়াল। আচমকা কি ভেবে বাড়ির দিকে চলল সে। তার ভাঙ্গা চোয়ালের গহ্বরে দৃঢ়তার আভাস দেখা যায়। তার জীবনের একটাই লক্ষ্য, বেঁচে থাকা। একদিন বুক ভরে শ্বাস নিতে পারবে, এই তার আজন্ম অপেক্ষা।</p>
                <p>কিছু গুড় মুড়ি খেয়ে কিছু কোমরে বেঁধে নিল অকাল বৃদ্ধ লক্ষণ। একহাতে লাঠি আর একহাতে ছাগলের দড়ি নিয়ে সে চলল ইন্ডিয়ার উদ্দেশ্যে। হেঁটে হেঁটে নিধিরায়পুর যেতে হবে তাকে। ছাগলটি সারাক্ষণ ম্যা ম্যা করছে, ছাগলের বিরামহীন আর্তনাদ লক্ষণের বিরক্ত লাগে না, বরং স্বস্তি লাগে, নিস্তব্ধতা সে ভয় পায়। কালিপুর গ্রামের সীমানায় আসতেই লক্ষণের বুকের বাতাস ফুরিয়ে গেল। নাকমুখ খুলে প্রাণপনে শ্বাস টানছে সে, নাকে মুখে ফ্যাস ফ্যাস শব্দ। আধাঘন্টা নিঃশ্বাসের সাথে মহাভারতের পর শ্বাসের ঘোড়ার লাগাম ধরল সে। ক্লান্ত শরীরটা এলিয়ে দিল মাটিতে, বাঁচাল ছাগলটি তখনও নির্বিকার ভাবে ম্যা ম্যা করেই যাচ্ছে। লক্ষণ টের পেল প্রবল প্রতাপে তার শরীরে জ্বর নেমে এসেছে, জ্বরের সাথে হাত ধরাধরি করে এলো বাতের ব্যাথা। ফোড়াগুলো যেন এতক্ষণ বোবা ছিল, সেগুলোও প্রতিযোগিতা করে টনটন করে উঠল। সম্মিলিত ব্যাথার আক্রমনে লক্ষণ নিশ্চুপ হয়ে পড়ে রইল। জ্বরের প্রতাপ এবং উত্তাপ সময়ের সাথে সাথে বাড়তে থাকল।আশেপাশে কোন জনমানুষ নেই তাই অচেতন হওয়ার আগে লক্ষণ আবার দেবীর শরণাপন্ন হলো। আশ্বিন মাসের শুক্লপক্ষের ছয়দিন বয়সি চাঁদটাকে স্বাক্ষী রেখে দুর্গা দেবীর কাছে নিজেকে সমর্পন করে দিল,আজই তার আসার কথা মর্ত্যলোকে। হাতের নাগালে এখন এই একজন দেবীই আছেন। তাঁর কাছেই নীরবে আবদার করলো লক্ষণ,<br>
                রক্ষা কইরো গো মা। এত তাড়াতাড়ি মাইরো না।</p>
                <p>গভীর রাতে কালিপুরের রাস্তায় একদল ভীত মানুষ নেমে আসল। দিনে তারা লুকিয়ে থাকে বনে জঙ্গলে, রাতে হাঁটে। জ্বলতে থাকা গ্রামগুলো পেছনে ফেলে দুইরাত হেঁটে কালিপুর পৌঁছেছে। তারা নদীর কাছে যাবে, নদী তাদের বাঁচাবে, ইন্ডিয়া নিয়ে যাবে। গঙ্গা নয়, গোমতিই আপাতত তাদের তীর্থস্থান। তাদের শব্দহীন যাত্রার প্রয়াস ক্ষুধার্ত ক্লান্ত বাচ্চাদের চিৎকারে ব্যর্থ হয়ে যাচ্ছে। লোকালয়ের নিস্তব্ধতা এফোড় ওফোড় করে দিচ্ছে এক একটা চিৎকার। মহিলাদের ফিসফাস চলতে থাকে আবহ সঙ্গীতের মত। কমবয়সি একটা মেয়ে সেই সঙ্গিতের সুর কেটে হঠাত কোলাহল করে উঠল।</p>
                <p>এইডা কি গো পিসী।</p>
                <p>বলেই মেয়েটা পাড়াতো পিসীকে আকড়ে ধরল। পিসী মেয়েটার দৃষ্টি অনুসরণ করে নির্বিকার ভাবে বলল,</p>
                <p>কিচ্ছু না লো ছ্যাড়ি। মানুষ মইরা পইড়া রইছে মনে অয়।</p>
                <p>যুদ্ধের সময় মৃত্যুর চেয়ে স্বাভাবিক কিছু নেই। লাশ দেখে চমকালে তখন ঢং মনে হয়। পিসী নিজেকে আলগা করে বিরক্ত হয়ে বলল,</p>
                <p>বাপের লাশ দেইখ্যা ডর যায় নাই তোর?</p>
                <p>সঠিক সময়ে সবচেয়ে বেঠিক কথা বলার অপার ক্ষমতা আছে গ্রামের মহিলাদের। মেয়েটি ক্লান্তি, ভয়ে শোক ভুলে ছিল। হঠাত বুকের মধ্যে কি যেন খামচি দিয়ে রক্তাক্ত করে দিল তাকে। শুকিয়ে যাওয়া চোখে নতুন করে বান এলো। মরুভূমির মত চোখ সজল হয়ে উঠল। মেয়েটা লাশটার দিকে তাকিয়ে দেখল, শীর্ণ দেহের এক বৃদ্ধ। নিজের অজান্তেই সে এগিয়ে গেল কাছে, কার জানি বাপ গো।</p>
                <p>কাছে যেতেই মেয়েটি লক্ষ্য করল, লোকটার বুকটা ধীরে ধীরে উঠছে নামছে। মৃত বাবার শোকই হয়ত মেয়েটার মনে সাহস জোগালো, বুকের কাছে হাত পেতে দিল। পাঁজরের খাঁচায় ব্যাঙটি মৃদু লাফাচ্ছে। মেয়েটা পরিস্থিতি ভুলে আনন্দে উচ্চস্বরে বলে উঠল,</p>
                <p>বাইচ্যা আছে।</p>
                <p>মানব স্পর্শে এবং যমবিনাশী উচ্চরবে লক্ষণের কিছুটা সংজ্ঞা ফিরে এলো। অর্ধেক চোখ খুলেই কমবয়সি মেয়েটাকে দেখে ফ্যাসফ্যাসে গলায় বলল,</p>
                <p>কে গো মা?</p>
                <p>মেয়েটি লক্ষণের বুকে হাত রেখেই বলল,</p>
                <p>আমি দুর্গা, কনশাতলা বাড়ি।</p>
                <p>লক্ষণ কি বুঝল কে জানে, সম্ভ্রমে দুইহাত জোর করার চেষ্টা করে কপালে ঠেকিয়ে বলল,</p>
                <p>রক্ষা কইরো মা, বাঁচাও আমারে।</p>
                <p>দলের মধ্যে একটা অস্বস্তি ছড়িয়ে পড়ল। খুব বেশিক্ষণ লোকটা বাঁচবে বলে মনে হয়না, তাকে ঘাড়ে বয়ে নিয়ে যাওয়া বৃথা, তার মৃত্যু পর্যন্ত অপেক্ষা করাও বোকামি। মৃত মানুষকে পাশ কাটিয়ে চলে যাওয়া সোজা কিন্তু জীবন্ত মানুষকে ফেলে যাওয়াটা কঠিন। শেষোক্ত কঠিন কাজটি করতেই সকলের আগ্রহ বেশি দেখা গেল। যুদ্ধের সময় নিরীহ মানুষগুলো সবচেয়ে বেশি স্বার্থপর হয়ে যায়। বেকে বসল দুর্গা, সে কোনমতেই এই বৃদ্ধকে না নিয়ে যাবে না। লোকটা তাকে মা ডেকেছে।</p>
                <p>নিধিরায়পুরের আগেই কবিরাজ বাড়ি। নিয়মিত গতিতে হাঁটলে ভোরের আগেই পৌছানো যাবে। দুর্গার চোখের জলের কাছে পরাজিত হয়ে তারা স্বিদ্ধান্ত নিল, বৃদ্ধ লোকটাকে কবিরাজ বাড়ি পৌঁছে দিয়ে তারা গোমতিতে যাবে। লোকটির হাতে একটি ছাগলের দড়ি এবং দড়ির অপর প্রান্তে পেটমোটা কালো ছাগল এতক্ষণ সবার অলক্ষ্যে ঘুমিয়ে ছিল। যাত্রী একজন বাড়ল, বাচ্চাদের সাথে ছাগলটি নিস্তব্ধতা ভাঙ্গার দায়িত্ব নিয়ে সাথে সাথে চলল।</p>
                <p>পালা করে যুবকদের কাঁধে চড়িয়ে লক্ষণকে যখন কবিরাজ বাড়ি নিয়ে আসা হলো, তখন লক্ষণ সরকার জ্বরে বোধহীন। দুর্গা সারা রাস্তায় একটু পর পর লক্ষণের এলিয়ে পড়া মাথাটা ধরে জ্বর পরীক্ষা করেছে। অর্ধবোজা ফুলের মত ভোর, আলো ফুটতে বেশি বাকি নেই। কবিরাজ বাড়ির সদর দরজা হা হয়ে আছে, যেন মানুষ গেলার জন্য বসে আছে। বৈঠক ঘরে কাঠের চেয়ারে ধুলোর আস্তরণ। একজন ভেতরে ঢুকে গেল কবিরাজকে ডেকে তুলতে। সে ফিরে এসে বলল,</p>
                <p>বাড়িত একটা কুত্তাও নাই।</p>
                <p>বৈঠক ঘরের বিছানায় শোয়ানো হলো লক্ষণকে। এই শোয়া থেকে আর উঠবে বলে কারো আশা নেই। নারী পুরুষের দলটি চলতে লাগল নিধিরায়পুরের দিকে। দুর্গা আর ছাগলটি রয়ে গেল। অনেক তর্ক বিতর্কের পরও পিসী তাকে নিয়ে যেতে পারেনি। বৃদ্ধ লোকটার গতরাতের আকুতি কোনমতেই অবহেলা করতে পারে না দুর্গা। তার মাথায় কয়েকটি শব্দ কেঁদে চলেছে অবিরত,</p>
                <p>“রক্ষা কইরো মা, বাঁচাও আমারে”</p>
                <p>একটা ঘর পেয়েই দুর্গা গৃহিণী হয়ে গেল। ভোর হওয়ার আগেই লক্ষণের মাথায় জলপট্টি দেখা গেল। মাথায় পানি ঢালার পর জ্বরের রাগ একটু কমেছে। রসুই ঘর থেকে তেল খুঁজে এনে লক্ষণের হাতে পায়ে মালিশ করে দিল দুর্গা। মুড়ি ভিজিয়ে খাইয়ে দেয়ার পর শরীরে বোধ ফিরে পেল লক্ষণ/ ফোড়া দুটি ফেটে গেছে, এখন অতটা ব্যথা নেই। অভূতপূর্ব সেবা শুশ্রূষায় ওষুধ ছাড়াই লক্ষণ কিছুটা সুস্থ হয়ে উঠল।</p>
                <p>সন্ধ্যায় হারিকেন জ্বালিয়ে মাথার কাছে বসে পানি ঢালছিল দুর্গা। লক্ষণ বলল,</p>
                <p>অনেক কষ্ট করলা গো মা। একাই বাঁচাইলা আমারে।</p>
                <p>দুর্গা লজ্জা পেয়ে বলল,</p>
                <p>এইগুলান কইয়েন না বাবা, ঠাকুর বাঁচাইছে।</p>
                <p>লক্ষণ কাঁপা কাঁপা গলায় বলল,</p>
                <p>তুমিই ঠাকুর, তুমিই দেবী। আমার মা তুমি।</p>
                <p>দুর্গা চোখের জল আটকে বলল,</p>
                <p>কতা কইয়েন না তো। ঘুমান একটু।</p>
                <p>উঠানের এক কোনে পিড়ি পেতে বসে আছে লক্ষণ। ছাগলটা তার পাশে দাঁড়িয়ে দাঁড়িয়ে পাতা খাচ্ছে। তিনদিনে অনেকটাই সুস্থ হয়ে উঠেছে লক্ষণ। সে উপলব্ধি করল, তার ওষুধের চেয়ে সেবা বেশি প্রয়োজন। দুর্গা প্রাণায়ন্ত যত্ন করেছে তার। শাক লতা পাতা এনে রেঁধে খাওয়ায়, তাই যেন অমৃত লাগে। কবিরাজ বাড়ির বৈঠক ঘরটি আপন হয়ে উঠছে তার।</p>
                <p>লক্ষণের সুখভাবনায় ব্যঘাত ঘটিয়ে পিঠে রাইফেল ঝুলিয়ে একটা লোক ঢুকল কবিরাজ বাড়িতে। লক্ষণের আত্মা কেঁপে উঠল, যখন দেখল লোকটার ঠিক পেছনে উর্দি পরা কিছু বিশালদেহী লোক বাড়িতে ঢুকল। এরাই তবে পাকিস্তানী মিলিটারি। লক্ষণের মাথা ফাঁকা হয়ে গেল, শরীর হল অবশ। মিলিটারিরা পাশের গ্রামেই ক্যাম্প করেছে। গরু, ছাগল, মেয়ে দেখলেই নিয়ে যায়। কিছু না পেলে জ্বালিয়ে দেয় ঘরবাড়ি। যুদ্ধের চেয়ে ডাকাতিতেই মন বেশি তাদের। পিঠে রাইফেল ঝুলানো লোকটি নেহায়েত কমবয়সি ছেলে, গোফ গজিয়েছে বছর পেরোয়নি। সে এসে হঠাৎ লক্ষণের গালে প্রকান্ড এক চড় বসিয়ে দিল। বলল,</p>
                <p>স্যার আইছে আর হেতে পিড়িত বইয়া রইছে।</p>
                <p>লক্ষণ উঠে দাঁড়াল ধীরে ধীরে। লোকটা বলল,</p>
                <p>নাম কি?</p>
                <p>লক্ষণ চাইলে একটি আরবি নাম বানিয়ে বলতে পারত কিন্তু একটা নামও তার মনে এলো না। ছেলেটা ধমকে উঠল,</p>
                <p>নাম ভুইলা গেছো? বেয়ানটের খোঁচা খাইলে ঠিকি মনে পড়ব।</p>
                <p>লক্ষণ বিড়বিড় করে বলল,</p>
                <p>লক্ষণ সরকার।</p>
                <p>ছেলেটা মুখে মুচকি হাসি ফুটিয়ে বলল,</p>
                <p>মালাউন?</p>
                <p>অপরাধীর মত মাথা নীচু করে লক্ষণ বলল, জ্বে।</p>
                <p>ইতোমধ্যে উর্দি পরা লোকটার ইশারায় দুজন গিয়ে তালা দেয়া দরজাগুলো ভেঙ্গে ভেঙ্গে ঘরে ঢুকে সব লন্ডভন্ড করছিল। তারা ফিরে এসে জানাল, তেমন কিছুই নেই ঘরে।</p>
                <p>বড় অফিসার বিরক্ত হয়ে বলল, কই আওরাত ভী নেহি হ্যায়?</p>
                <p>তারা মাথা নাড়ল। লক্ষণ জানে, দুর্গা ঘাটে গেছে পানি আনতে।</p>
                <p>ছেলেটি অফিসারের সামনে মাথা ঝুকিয়ে লক্ষণের দিকে ইশারা করে বলল,</p>
                <p>বুঢঢারে ক্যায়া করুম স্যার?</p>
                <p>অফিসার লক্ষণের দিকে তাকিয়ে বলল, মার দো।</p>
                <p>সাথে সাথে লক্ষণের লুঙ্গি ভিজে গেল। মরতে সে চায় না, কখনো না। প্রাণ বাঁচানোর জন্য কোনো উপায় সে খুঁজে পাচ্ছে না। দেবী ছাড়া কে বাঁচাবে এখন। দেবীর কথা মনে হতেই দুর্গার কথা মনে পড়ল তার। প্রাণ বাঁচানোর জন্য প্রাণদায়িনীকে বিসর্জন দিবে সে। অকস্মাৎ সে হাউমাউ করে বলে উঠল,</p>
                <p>ঘাটে ল্যাড়কি আছে স্যার, হামকো মাইরেন না।</p>
                <p>দুর্গাকে যখন ধরে বাড়ির বাহিরে নিয়ে যাচ্ছে, তখন সে শুধু একটা কথাই চিৎকার করে বলছিল,</p>
                <p>আমার বাপরে মাইরেন না।</p>
                <p>লক্ষণকে মারেনি পাঞ্জাবী অফিসার, লক্ষণের ভেজা লুঙ্গি এবং দুর্গাকে দেখে তার মন নরম হয়েছিল। লক্ষণ বসে আছে কবিরাজ বাড়ির উঠানে। পাকিস্তানীদের অভিশাপ দিয়ে যাচ্ছে মনে মনে,তার পোয়াতি ছাগলটা নিয়ে গেল।</p>
                <p>আকাশে শুক্লপক্ষের দশদিন বয়সি চাঁদ, দশমী আজ। আজই দুর্গা দেবীকে বিসর্জন করার দিন।</p>
                <p>- ওবায়েদ হক</p>
                <p class="footnote">ফুটনোটঃ 'বিসর্জন' গল্পটি বাংলাদেশে হৃদি প্রকাশের মুক্তিযুদ্ধের গল্প সংকলনগ্রন্থে ও ভারতের 'ঐতিহ্যবাহী ম্যাগাজিন 'সংহতি' তে শারদ সংখ্যায় প্রকাশিত হবার পর পরে এই গল্পটি ওবায়েদ হকের <a href="index.html%20#books">'একটি শাড়ি এবং কামরাঙ্গা বোমা'</a> গল্পগ্রন্থ এ সংযোজিত করা হয়।</p>
            </div>
        </div>
    </div>

    <!-- Story No. 3 -->
    <div class="container-fluid col-md-6">
        <div class="container">
            <div class="storyheading" id="story3">
                <h1>অ-সুখ</h1>
            </div>
            <hr>
            <div class="story">
                <p>গত এক বছর যাবত লোপা আর খালেদ আলাদা ঘুমায়। লোপা খাটের পাশে মেঝেতে একটা পাটির ওপর চাদর বিছিয়ে শুয়ে থাকে। খালেদ মাংসপিণ্ডের মতো পড়ে থাকে খাটে। মুখটা বেঁকে গেছে তার, দেখে মনে হয় ভয়ে আর্তনাদ করছে। নতুন কেউ দেখলে আঁতকে ওঠে। প্রতিদিন কেউ না কেউ দেখতে আসে তাকে। দীর্ঘশ্বাস ফেলে ঘরটাকে বিষিয়ে দিয়ে যায় তারা। খালেদের জন্য আপেল-কমলা নিয়ে আসে দর্শনার্থীরা। সেগুলো নিজেরাই বিছানার পাশে বসে খায় আর খেতে খেতে খালেদের জন্য চিন্তা করে কতবেলা খায়নি এবং কত রাত ঘুমায়নি সে ফিরিস্তি দেয়। অনেকে অকাতরে উপদেশ বিলায়, তাদের পরামর্শ শুনলে ডাক্তাররাও লজ্জায় পালাত। কেউ কেউ নাকি কান্নাজুড়ে দেয়, চোখের জলের অনুপাতে গলায় চিৎকার বেশি ফুটে ওঠে তাদের।<br>
                গ্রাম থেকে এক খালা এসেছেন লাল রঙের দুর্গন্ধময় একটা কেরামতী তেল নিয়ে। এই তেলে নাকি তিন দিনের মরা দাঁড়িয়ে ওঠে। কিন্তু তেলের গন্ধে লোপার নিজেরই মরে যেতে ইচ্ছে করছে। যিনি এই তেলের রেসিপি স্বপ্নে আবিষ্কার করেছেন, তিনি নিজে মরেছেন ডায়রিয়ায় ভুগে। বংশানুক্রমে তার পুণ্যবান ছেলেমেয়েরা এখন যাবতীয় রোগের উপশমের জন্য এই তেল বাজারজাত করছে। খালাকে বাধা দেওয়ার ইচ্ছা কারও নেই। বাধা দিলে থামানো যাবে না আবার মনে সুপ্ত আশা, আসলেই যদি কিছু হয়। খালা খালেদের সারা শরীরে এক বোতল তেল ঢেলে দিল। পুরো শরীরে ডলে ডলে তাকে চকচকে করে দিল, তাকে এবড়োখেবড়ো পিতলের থালা মনে হচ্ছে এখন। তেল গড়িয়ে বিছানাও লাল হয়ে গেল। কোমরের নিচে প্যাঁচানো কাপড়টির দিকে ইঙ্গিত করে খালা বলল,<br>
                শইলের সব খানে তেল লাগাইতে হইব।<br>
                লোপা কাপড় সরাতে উদ্ধত হতেই, খালা পাংশু মুখে বলল,<br>
                না না, এখন না। তুমি পরে নিজে লাগাইয়ো।<br>
                লোপার মলিন মুখটার দিকে তাকিয়ে বলল,<br>
                এমনেই পইড়া থাহে? কোন কিছুই লাড়াইতে পারে না?<br>
                লোপা চুপ করে রইল। খালা বলল,<br>
                তুমি ধরলেও কিছু অয় না?<br>
                লোপা খালার ইঙ্গিত বুঝল। সে ঠাণ্ডা গলায় বলল,<br>
                আমি তেল লাগিয়ে দিব সবখানে। আপনি গিয়ে সামনের ঘরে বসুন।<br>
                খালেদের মা নিয়ম করে সন্ধ্যাবেলা ছেলের শিয়রে বসে এক ঘণ্টা কাঁদেন। তার কান্নার সুরেই কিনা খালেদ ওই এক ঘণ্টা নীরবে ঘুমিয়ে থাকে। তার মা যাওয়ার সময় লোপার মাথায় হাত বুলিয়ে দিয়ে যান। সান্ত্বনা দেন নাকি তার পতিসেবায় মুগ্ধ হয়ে আশীর্বাদ দিয়ে যান তা বোঝা যায় না। সবাই চলে গেলে লোপা স্বামীকে নগ্ন করে দেহে লেগে থাকা মলমূত্র পরিষ্কার করে। বিছানা পালটে দেয় খুব সাবধানে। খালেদকে টেনে পাশ ফিরিয়ে শোয়ায়। ডাক্তার বলেছে, একপাশে শুয়ে থাকলে ইনফেকশন হয়ে যেতে পারে। ডাক্তারদের নিয়ম-কানুন সংবিধানের মতো মেনে চলে সে। ওষুধ খাওয়ানোর সময়ে কখনোই তার হেরফের হয় না। সিরাপ গিলতে চায় না খালেদ। গো গো করে শব্দ করে। তার একমাত্র সচল অঙ্গ চোখে ফুটে ওঠে ভয়ানক ক্রোধ এবং প্রতিরোধ। সেই ক্রোধ লোপাকে আঘাত করে না। চামচ ঠেলে গলায় ওষুধ ঢেলে দেয় নির্বিকার এবং কিছুটা নির্দয়ভাবেও। সেও তার স্বামীর মতো জড় বস্তু হয়ে যাচ্ছে দিন দিন। সে শুধু রুটিন অনুযায়ী শ্বাস নিচ্ছে আর কর্তব্য পালন করে যাচ্ছে। মনের গভীরে কোথাও এখনও হয়তো আশা আছে তার কিন্তু তা একেবারেই ক্ষীণ এবং ক্ষুদ্র।<br>
                খালেদ ওষুধ খেয়ে ঘুমিয়ে পড়ে, তার ঘুমানো আর জেগে থাকায় তেমন পার্থক্য করা যায় না। লোপা বাতি নিভিয়ে শুয়ে থাকে। ঘুমায় না শুধু শুয়ে থাকে। আকাশকুসুম ভাবে না, সে সাধ্য তার নেই। একটু কাঁদতে পারলে মনে হয় তার সুখ হতো। পাশের ঘর থেকে মৌটুসির হাসির শব্দ পাওয়া গেল। ঘরের সব বাতি নিভে গেলেই সে জেগে ওঠে, ফোনে কথা বলে। আগে ফিসফিস করে বলত, বিয়ের দিনক্ষণ ঠিক হয়ে যাওয়ার পর ফিসফিসানিও বন্ধ হয়ে গেছে। এই বাড়িতে গভীর রাতে অনেকের ঘুম ভেঙে যায় মৌটুসির খিলখিল হাসিতে। লোপা স্মৃতি হাতড়ায় সেও বুঝি এক সময় অমন হাসতে পারত। কত ক্ষুদ্র কারণে হেসে চোখ দিয়ে পানি বের করেছে, ভাবলে অবিশ্বাস্য লাগে। শেষবার যেদিন হেসেছিল, সেদিনটার কথাও মনে হয় তার। লেপের তলায় ঘুমিয়ে ছিল খালেদ, সে তার ঠাণ্ডা হাতগুলো লেপের তলে গলিয়ে খালেদের গলায় লাগিয়ে দিল। সাথে সাথেই লাফ দিয়ে উঠল খালেদ। তার ভয়ার্ত, শীতার্ত মুখ দেখে লোপা সেদিন পাগলের মতো হেসেছিল। খালেদ যত মুখ গোমড়া করে রাখে সে ততই হাসে। ঢেউয়ের মতো আছড়ে পড়ে হাসিগুলো। খালেদ মুখ কালো করে বলল,<br>
                লোপা তুমি নিশ্চয়ই পাগল হয়ে গেছ। সুস্থ মানুষ অত হাসতে পারে না।<br>
                এই কথা শুনে লোপার হাসির বেগ দ্বিগুণ হয়ে গেল। মুখ চেপে বিছানায় গড়িয়ে সে হাসতে লাগল। চোখেমুখে বিভ্রান্তি আর অভিমান নিয়ে খালেদ কলেজে গিয়েছিল সেদিন। লোপা ভেবে রেখেছিল, রাতে স্বামীর মান ভাঙাবে। সেদিনই কলেজ থেকে অশোকদা ফোন করে জানাল খালেদ অসুস্থ হয়ে পড়েছে।<br>
                হাসপাতালে নেওয়া হয়েছে। তার হাসিটা যে সেই গেছে আর ফেরেনি তার মুখে।<br>
                মৌটুসি তখনও হেসে চলেছে। হাসিটা তার কানে জ্বালা ধরাচ্ছে। মনে মনে সে বলল,<br>
                এমন নির্লজ্জের মতোও হাসতে পারে মানুষ? রাত-বিরাতে ছেলেটার মাথা খাচ্ছে হায়েনাটা।<br>
                বিছানা ছেড়ে উঠে পড়ে সে। মৌটুসির ঘরের দরজায় টোকা দিতেই হাসির শব্দটা লজ্জাবতীর মতো চুপসে গেল। লোপা বলল,<br>
                মৌ একটু আস্তে, তোমার ভাই ঘুমাতে পারছে না।<br>
                ডাক্তার যে ওষুধ দিয়েছে তাতে ঘরময় ঢোলের বাধ্য বাজালেও খালেদের ঘুমের কোনো ব্যাঘাত ঘটবে না। এক চামচ খাওয়ালেই দশ ঘণ্টা পাথরের মতো পড়ে থাকে সে। লোপা মনে মনে ভাবল, মৌটুসি নিশ্চয়ই প্রচণ্ড অপরাধবোধে ভুগছে, সাথে তার রাত জাগা হবু বরটিও। তাদের রাতটা নষ্ট করতে পেরে লোপা মনে মনে একটু হলেও আনন্দ পেল। সে শুধু একা ভুগবে কেন? দিনে-দিনে কেমন খিটখিটে হয়ে যাচ্ছে সে, নিজের ওপর রাগ হয় তার। স্বামী অসুস্থ কিন্তু রোগ ধরেছে তার মনে।<br>
                খালেদের ভাইপো নিয়ম মেনে সকালবেলাতেই চিৎকার জুড়ে দিয়েছে। চিৎকার তো নয় মনে হয় ইস্রাফিল শিঙায় ফুঁ দিয়েছে। ঘুম থেকে উঠেই তার কী যেন খেতে ইচ্ছে করে, সেই কী যেন একটার নাম সে কখনও বলতে পারে না। তার বাবা চকোলেট-সন্দেশ এগিয়ে দেয়, সে মাথা নাড়ে, না এগুলো নয়, অন্য কিছু একটা। অবশেষে অনিচ্ছা সত্ত্বেও মায়ের চড় খায়। তখন চিৎকার দ্বিগুণ হয়। ঘণ্টা খানেক তার রাগসঙ্গীত শুনে তবে নিস্তার পায় সবাই। লোপা আগে কোলে করে ভাইপোটিকে থামানোর চেষ্টা করত, থামলে নিজেকে বিজয়ী মনে হতো সাথে মাতৃত্বও জেগে উঠত। গভীর রাতে খালেদকে কনুই দিয়ে ঠেলে জাগিয়ে তুলত, খালেদকে না বলা পর্যন্ত তার কোনো সুখ পূর্ণতা পায় না।<br>
                এই শুনছো? জানো উশুটা না আমার খুব ন্যাওটা, আমি ছাড়া কেউ ওর কান্না থামাতে পারে না।<br>
                খালেদ শুধু 'হুঁ' করে একটা শব্দ করত। লোপার এর চেয়ে বেশি কিছুর প্রয়োজনও ছিল না শ্রোতার কাছ থেকে। সে আরও কিছু ঘটনা বলে প্রমাণ করে দেয় ভাসুরের ছেলে তার প্রতি কতটা অনুরক্ত।<br>
                লোপা এখনও চাইলে গর্ব করতে পারে। তার থমথমে গম্ভীর মুখটা দেখলেই উশু কান্না ভুলে ভয়ে সিটিয়ে মায়ের পাঁজরে ঢুকে যেতে চায়। রাতে তার মা লোপার ভয় দেখিয়েই ঘুম পাড়ায় তাকে।<br>
                শুধু উশু না বাড়ির সবাই লোপার সামনে পড়লে গম্ভীর হয়ে যায়। তার দুঃখের প্রতি সমবেদনা জানাতে কৃত্রিম দুঃখবোধ ফুটিয়ে তোলে মুখে। তার সামনে হাসা বুঝি একটা অপরাধ। পুরো বাড়িটা দম আটকে পড়ে থাকে।<br>
                দুপুর হওয়ার আগেই বাইরের ঘর থেকে উচ্চৈঃস্বরে হাসির শব্দ পাওয়া গেল। আশ্চর্য এমন বিষণ্ন দুপুরে কে এত অবিবেচক হলো, এই বাড়িতে এভাবে হাসে। লোপা ভ্রূ কুঁচকালো, মৌটুসি নয়, অন্য কেউ হাসছে। এই বাড়ির কেউ এত উচ্ছল হাসি হাসতে পারে না এখন। সে বেশ কিছুক্ষণ সহ্য করল তারপর বাইরের ঘরে গিয়ে উঁকি দিয়ে দেখল, বাড়ির লোকজনের মাঝখানে মধ্যমণি হয়ে বসে সাজগোজ করা একজন মহিলা গা কাঁপিয়ে হাসছে। তার চোখের রোদ চশমা এবং ঈষৎ স্থূলতার জন্য তাকে সিনেমার নায়িকাদের মতো লাগছে। রোদ চশমার আড়াল দিয়েই মহিলাটি তাকে দেখে ফেলল। হাসি বন্ধ করে দীর্ঘশ্বাস ফেলে গম্ভীর হওয়াটাই উচিত ছিল মহিলাটির। কিন্তু মহিলা হাসতে হাসতেই হাত দিয়ে ইশারায় তাকে কাছে ডাকল। নাকি সুরে বলল,<br>
                এসো দিদি, বোসো দিকিনি পাশে। কলকাতা গিয়েছিলুম, ভাষার কী ছিরি অয়েচে দেকেচ?<br>
                বলেই অট্টহাসিতে ফেটে পড়ল। লোপা এখন চিনতে পারছে, বিয়ের সময় এসেছিল, খালেদের খালাত বোন রত্না আপা। কয়েকদিন আগে ডিভোর্স হয়ে গেছে। এই বয়সে ডিভোর্স হওয়া একজন মহিলা নিশ্চিন্তে এভাবে হাসতে পারে, ভাবতেই অবাক হয় লোপা। সে মুখ গম্ভীর রেখেই তাকে বলল,<br>
                কেমন আছেন?<br>
                রত্না আপা বলল,<br>
                দেখছিস না কেমন আছি? আচ্ছা তোর সাথে বোধহয় আমার কথাই হয়নি। তুই করেই বললাম কেমন? রাগ করিস না।<br>
                রত্না আপা মুখে দুষ্টুমির হাসি ফুটিয়ে আবার বলল,<br>
                আদ্ধেক মাসে পুরো কলকাতা ঘুরে বেড়িয়েছি। এখন ঠিকমতো বাংলা বলতে ভুলে গেছি রে।<br>
                লোপা চিন্তা করে, কেউ কি রত্না আপাকে কিছু জানায়নি? ঘরে অসুস্থ রোগী আছে, এই বাড়িতে এত হাস্যরস মানায় না। তার দুঃখ কি তাকে একটুও স্পর্শ করে না? রত্না আপা ডিভোর্স উপভোগ করতে কলকাতা-দিলি্ল ঘুরতে যেতে পারেন, এখানে সেই সুখ বর্ণনা করা অসভ্যতা। সে মুখ কালো করে বলল,<br>
                আমি যাই আপা, ওর যদি আবার কিছু লাগে।<br>
                লোপাকে অবাক করে দিয়ে রত্না আপা বলল,<br>
                অসুস্থ মানুষের পাশে বেশিক্ষণ বসে থাকতে হয় না, তাহলে নিজেও অসুস্থ হয়ে যাবি। কী চেহারা হয়েছে তোর দেখেছিস? বিয়ের সময় কি সুন্দর ছিলি। আয় বস আমার পাশে।<br>
                লোপার খুব বসতে ইচ্ছা করে রত্না আপার হাঁটুর কাছে। বসে বসে কলকাতার গল্প শুনতে ইচ্ছা করে। কিন্তু অসুস্থ স্বামীর বউদের হাসাহাসির আড্ডায় যোগ দিতে নেই। সে বলল,<br>
                না আমি যাই।<br>
                বলেই সে আড়ালে চলে এলো। রত্না আপার গলা এখনও শোনা যাচ্ছে,<br>
                সোনাগাছী গিয়েছিলাম একা, কী জঘন্য জায়গা মাইরী।<br>
                লোপা খালেদের পাশে বসে অভ্যাসমতো দীর্ঘশ্বাস ফেলে। খালেদ তার দিকে তাকিয়ে আছে, তার চোখে সেই পরিচিত ক্রোধ। কিসের এত ক্ষোভ তার?<br>
                রত্না আপা আসর জমিয়ে লুডু খেলছে। লোপা সেই খেলাতে কান পেতে রয়েছে। দম বন্ধ হয়ে পড়ে থাকা বাড়িকে রত্না আপা মুহূর্তেই জাগিয়ে মাথায় তুলেছে। একমাত্র তাদের ঘর ছাড়া সব ঘর নতুন গজানো পাতার মতো সজীব হয়ে গেছে।<br>
                সবাইকে নিয়ে ফুচকা খেতে যাচ্ছে রত্না আপা। লোপার ঘরে উঁকি দিয়ে তাকে বলল, কি যাবি তুই? রেডি হয়ে নে ঝটপট। সময় থাকলে একটা নোংরা টাইপের সিনেমাও দেখে আসব।<br>
                লোপা বিস্ময়ে তাকিয়ে থাকে রত্না আপার দিকে। সে কি দেখছে না খালেদকে? কী করে তাকে ঘুরতে যাওয়ার কথা বলে, পরিহাস করছে নাকি তাকে। লোপার মন প্রাণ আত্মা ভীষণভাবে জ্বলে ওঠে। নিজেকে সামলে মাথা নেড়ে শুধু বলল,<br>
                না আমি যাব না। আমার কাজ আছে।<br>
                লোপার গলায় কিছুটা হলেও তার লুকিয়ে রাখা রাগ বেরিয়ে পড়েছে। রত্না আপা সেটা বুঝল হয়তো। আর কিছু না বলে চলে গেল। এই আর কিছু না বলাতেও লোপার গা কাঁপতে লাগল রাগে। এমন নির্লিপ্ত মানুষ কী করে হতে পারে? তাকে কি ভদ্রতা করে আরও দু-একবার সাধা উচিত ছিল না? তখন বারবার লোপা তাকে না করে বুঝিয়ে দিতে পারত সে কতটা কর্তব্যপরায়ণ স্ত্রী। তাকে তার শ্রদ্ধা করা উচিত। বাড়ি খালি হয়ে শ্মশান হয়ে গেল নিমিষেই। লোপার খুব কাঁদতে ইচ্ছা করছে। নিজেকে এত একা কখনও মনে হয়নি তার। রত্না আপা যেন তার একাকিত্ব, অসহায়ত্ব সব একযোগে সামনে এনে দাঁড় করিয়ে দিল। সে রত্না আপাকে প্রাণভরে অভিশাপ দিল, তাতে তার কষ্টের খুব একটা উপশম হলো না।<br>
                লোপার অভিমান এবং অভিশাপ কিছুই রত্না আপাকে স্পর্শ করল না। সে আরও দু'দিন হৈচৈ করে আরও গোটা কয়েক সিনেমা উপভোগ করে সমুদ্র দেখতে যাবে বলে ঘোষণা দিল। যাওয়ার আগে প্রথমবারের মতো লোপার ঘরে এলো। খালেদের দিকে এক পলক তাকিয়েই তার চোখ ছল ছল করে উঠল। সে চোখ ফিরিয়ে লোপাকে বলল,<br>
                এই জন্যই এই ঘরে আসিনি এতদিন। খালেদকে এভাবে দেখতে চাইনি।<br>
                লোপা কিছু বলল না। রত্না আপার চোখে পানি দেখে সে একটু বিস্মিত হয়েছে। সে ভেবেছিল পৃথিবীর কোনো দুঃখ রত্না আপাকে স্পর্শ করতে পারে না। রত্না আপা তার কাছে এসে বলল, বুঝলি আমি ডিভোর্স চাইনি। অনেক চেষ্টা করেছিলাম, লাভ হলো না। এখন অনেক টাকা পেয়েছি। সেগুলো আমি উড়াব ঠিক করেছি। নিজের মতো বাঁচিনি কোনো দিন, এখন শুধু নিজের জন্য বাঁচব। কাঁদতে চাই না আর, কষ্টগুলো সব এড়িয়ে চলি।<br>
                লোপা আনমনে বলল, আমি তো এড়াতে পারব না।<br>
                বলেই অনুশোচনা হলো। রত্না আপাকে এসব কথা বলা উচিত নয়। রত্না আপা লোপাকে জড়িয়ে ধরে বলল, তোর জন্য আমার মায়া হয়।<br>
                কেউ আর কিছু বলল না। তারা কেউই খেয়াল করেনি খালেদ একদৃষ্টিতে তাকিয়ে ছিল তাদের দিকে। মাঝরাতে গোঁ গোঁ শব্দে ঘুম ভেঙে যায় লোপার। অদ্ভুত কাণ্ড, বিছানায় খালেদের শরীরটা নড়ছে। লোপা ধড়ফড় করে উঠে পড়ে। খালেদ আহত পশুর মতো নিঃশ্বাস নিচ্ছে, তার মুখে আর্তনাদটা এখনও আছে। শরীর সে নাড়াচ্ছে না, নিঃশ্বাসের সাথে বুক ফুলে উঠছে প্রচণ্ডভাবে। লোপা অনুমান করল খারাপ কিছু হয়েছে, খালেদ মারা যাচ্ছে।<br>
                ভোররাতের দিকে অর্ধঘুমন্ত ডাক্তার এলো। খালেদকে দেখে তার অসাড় হাত নেড়ে একটা ছোট হাই তুলে বলল, সময় বেশি নেই। লোপা চমকে উঠল, বুক বিদীর্ণ হয়ে যাচ্ছে তার। খালেদ মারা যাচ্ছে এটা ভেবে সে কষ্ট পাচ্ছে; কিন্তু সে বিধবা হয়ে যাচ্ছে সেটা ভেবে সে আতঙ্কিত হয়ে উঠল। খালেদকে ঘিরে মৌটুসি আর মা কোরআন পড়ছে। কে যেন নিজ বুদ্ধিতে মৃত্যুর পরিবেশ আনার জন্য ঘরের কোণে চায়ের কাপে চাল দিয়ে তাতে আগরবাতি পুঁতে দিয়েছে। সম্ভবত খালেদের দুলাভাই, তিনিই বাইরে কার সাথে যেন কাফনের কাপড় সংক্রান্ত আলোচনা করছেন। তার যেন আর তর সইছে না। লোপা অন্য ঘরে গিয়ে বসে রইল।<br>
                দুপুর নাগাদ কারও অপেক্ষা শেষ হলো না। খালেদের বুক একঘেয়েভাবে ওঠানামা করছেই। লোপা এখনও অন্য ঘরে বসে আছে। তাকে সান্ত্বনা দেওয়ার জন্য অনেক মহিলা এবং কিছু অনাত্মীয় এবং দূরাত্মীয় পুরুষ উদগ্রীব হয়ে আছে। তাদের হতাশ করে লোপা দরজা বন্ধ করে দিয়েছে। এটা তার শোক প্রকাশের লক্ষণ ভেবে অনেকে তাকে না ঘাঁটানোর সুপরামর্শ দিল। 'আমি বিধবা হয়ে যাচ্ছি' কথাটা লোপার মনে ভোররাতে যত ভয়ঙ্কর আতঙ্ক ধরিয়েছিল এখন তত নয়। দিনের আলোতে 'বিধবা' শব্দের ত্রাস ধীরে ধীরে ম্লান হয়ে যাচ্ছে। ঘরে বড় একটি আয়না আছে, লোপা সেই আয়নার সামনে গিয়ে দাঁড়াল। চোখের নিচে কালো দাগ স্পষ্ট, উষ্কখুষ্ক চেহারা হয়েছে তার। নিজেকে সাদা শাড়িতে কল্পনা করে নিল অজান্তে। খারাপ লাগছে না। প্রথম কয়েকদিন মন খারাপ থাকবে। তারপর? কল্পনায় সাদা শাড়ি ফেলে স্কার্ট-টপ পরার পর মাথায় পরে একটা সুন্দর হ্যাট। হানিমুনে খালেদ কিনে দিয়েছিল হ্যাটটি। আয়নায় নিজেকে ঘুরিয়ে-ফিরিয়ে দেখে সে। হঠাৎ দরজায় কেউ কড়া নাড়ল। লোপা বিরক্তিভরা মুখ নিয়ে বলল,<br>
                কে?<br>
                ভাবি আমি মৌটুসি। বড় ডাক্তার এসেছে, তোমাকে ডাকছে। লোপা অনুশোচনায় দগ্ধ হয়ে যায়, স্বামীকে মৃত্যুশয্যায় রেখে সে সুখ কল্পনায় বিভোর ছিল।<br>
                বড় ডাক্তার হাসিমুখে লোপাকে বললেন, এবারের মতো সারভাইব করেছে। ঘুমটা একটু বেশি দরকার। তাকে কোনো স্ট্রেস দেওয়া যাবে না। সবাই যাতে এই ঘরে না ঢোকে। অবস্থা এর চেয়ে উন্নতি হবে না বলে দেওয়া যায়। কিন্তু নিয়মিত নার্সিং করলে আর অবনতি হবে না আশা করি।<br>
                কাপ ভাঙার শব্দে বড় ডাক্তার থমকে গেল। দুলাভাই যখন বুঝলেন সহসা শ্যালকের পরলোকগমন হচ্ছে না, তিনি আগরবাতি সমেত চায়ের কাপ সরাতে গিয়ে ভেঙে ফেলেছেন। লোপার সেদিকে মনোযোগ নেই। তার মনে হলো, ডাক্তার এইমাত্র তার যাবজ্জীবন কারাদণ্ড ঘোষণা করল।<br>
                অনেকদিন পর আজ লোপা খাটে শুয়েছে, খালেদের পাশে। খালেদ ঘুমায়নি স্থির চোখে লোপার দিকে তাকিয়ে আছে। তার চোখে ক্রোধ নেই, ক্ষোভ নেই। লোপা খালেদের অনুভূতিহীন হাতটি ধরল, তার শরীর কাঁপছে উত্তেজনায়। খালেদ ঘুমিয়ে যাবে একটু পর। লোপা তাকে ঘুমের ওষুধ খাইয়েছে খানিক আগে। দুই চামচ খাওয়ানোর পর কী ভেবে যেন আরও দুই চামচ খাওয়াল। একটু পর আরও তিন চামচ। বোতল শেষ হওয়ার আগ পর্যন্ত ওষুধ ঢালতে থাকল খালেদের গলায়। খালেদ আজ একটুও গোঁ গোঁ করেনি। নীরবে গিলে গেছে সব।<br>
                লোপার চোখে ঘুম নেই। সে ভাবছে, তার সাদা শাড়ি নেই, একটা কিনতে হবে। কতদিন মায়ের হাতের চচ্চড়ি খাওয়া হয় না, এবার গিয়েই মাকে বলবে। সদ্য বিধবা মেয়ের কোনো আবদারই মা ফেলবে না। পাহাড় দেখেনি কখনও সে, এবার না হয় যাবে। একবার না হয় সমুদ্রেও যাবে, কে বাধা দেবে তাকে, প্রাণ খুলে সে হাসতে পারবে এখন। তার সেই স্কার্ট-টপ আর হ্যাট পরেই পানিতে লাফালাফি করবে। গতবার খালেদের সাথে গিয়ে পানিতে নেমে কী ভয়টাই না পেয়েছিল। মনে পড়তেই হাসি পায় তার। এত মজার কথা খালেদকে না বলে তৃপ্তি পায় না সে, তার কোনো সুখ খালেদকে না বলা পর্যন্ত পূর্ণতা পায় না। খালেদকে জাগানোর জন্য বেখেয়ালে অথবা পুরনো অভ্যাসমতো কনুই দিয়ে তার নিষ্প্রাণ কোমরে ধাক্কা দেয় সে, এই শুনছ?<br></p>
                <p>- ওবায়েদ হক</p>
            </div>
        </div>
    </div>

    <!-- Story No. 4 -->
    <div class="container-fluid col-md-6">
        <div class="container">
            <div class="storyheading" id="story4">
                <h1>একটি শাড়ি এবং কামরাঙ্গা বোমা</h1>
            </div>
            <hr>
            <div class="story">
                <p class="footnote">গতকাল মাত্র দাদা এবং বাবার সম্পর্কে বললাম। আমার প্রথম বইয়ের নাম গল্পটি মুক্তিযুদ্ধের সময় আমার দাদা এবং বাবাকে নিয়ে লেখা। গল্পটির কোন চরিত্র কাল্পনিক নয়।</p>
                <p>হালিম মোল্লা তাঁর দশ বছরের ছেলে কে নিয়ে গঞ্জে যাচ্ছেন। অবশ্য ছেলের বয়স দশ নাকি এগারো এ ব্যাপারে তিনি নিশ্চিত নন। ছেলের নাম রেখেছেন জয়নাল আবেদীন, বিখ্যাত চিত্রশিল্পীর নামে নাম। পরে জেনেছিলেন নামটা আসলে জয়নুল আবেদীন। তাঁর ধারণা নামের উপর মানুষের ব্যাক্ত্যিত্বের প্রভাব পড়ে। কিন্তু ছেলের হাতের লেখা দেখার পর তাঁর এই ধারণার প্রতি খুব একটা আস্থা রইলো না।</p>
                <p>হালিম মোল্লা খুব নির্ভেজাল লোক, গ্রামের কারো সাথে তাঁর কোনোদিন বিবাদ হয়নি, শুধু তাই নয় কেউ কোনোদিন তাকে উচ্চস্বরে কথা বলতেও শোনেনি। কেউ যদি সহজ সরলের প্রকৃষ্ট উদাহরণ দিতে চায়, তাহলে হালিম মোল্লার নামই প্রথমে আসবে। তিনি পিতৃ প্রদত্ত সম্পত্তির অধিকাংশ বিক্রি করে দিয়ে গ্রামে একটি মসজিদ দিয়েছেন আর সে মসজিদের তিনি নিজেই ইমাম, সকাল বেলা গ্রামের বাচ্চাদের বিনে পয়সায় কুরাআন পড়ান, তাই গ্রামের প্রায় সবাই তাকে উস্তাদজী ডাকে, এমনকি তাঁর বউও তাকে উস্তাদজী ডাকে কিন্তু সেটা প্রায়শই ব্যাঙ্গ করে।</p>
                <p>হালিম মোল্লার বউয়ের নাম খুশি, কিন্তু তাঁর বেলাতেও নামের সাথে স্বভাবটা মিলেনি। খুশি কে কেউ কোনদিন খুশি দেখেছে কিনা তা নিয়ে সন্দেহ আছে। স্বামীর উদাসীনতা নিয়ে খুশি সবসময়ই বিরক্ত থাকে। যেখানে গ্রামের বধুরা স্বামীর ভয়ে তটস্থ থাকে সেখানে খুশির ভয়ে তাঁর স্বামী রীতিমত আতঙ্কে থাকে। সে ছাড়া আর কেউ এই হ্যাবলা লোকটার সাথে দিনযাপন করতে পারতো না, এই ব্যাপারে তাঁর কোনো সন্দেহ নাই এবং তা স্বামীকে তিন বেলা উচ্চস্বরে তীব্র তিরষ্কারের সাথে মনে করিয়ে দেয়াটা তিনি দায়িত্ব মনে করেন।</p>
                <p>গ্রামের অধিকাংশ মানুষ কৃষিকাজ করে, বর্ষাকালে মাছ ধরে অথবা বাশের চাঁই বানায়, কিন্তু হালিম মোল্লা নামাজ পড়ানো আর বাচ্চাদের পড়ানো ছাড়া আর কিছু করেন না, জমিজমা যা কিছু আছে তা বর্গা দিয়েছেন, সেখান থেকে যা কিছু আসে তা দিয়ে কিভাবে সংসার চলে তা একটা রহস্য। বউ যতই বকাঝকা করুক সে ছাড়া আর কেউই এভাবে সংসার চালাতে পারতো না এটা হালিম মোল্লা ভালই বুঝেন। হালিম মোল্লার মনটা আজকে বেশ ভালো, আজকে প্রথম তিনি বউয়ের জন্য শাড়ি কিনবেন। মনে মনে ভাবছেন শাড়ি হাতে পাওয়ার পর বউয়ের মুখের ভাব কি হবে। তিনি জানেন শাড়িটা দেখামাত্রই বউ তাকে এই অতিরিক্ত টাকা খরচের জন্য অভিশাপ দিবে, শাড়ির রংটা তার কাছে একেবারেই কাঁচা মনে হবে, দুই দিনে রঙ চলে যাবে বলে ভবিষ্যত বাণী করবে, দোকানী তাঁকে ঠকিয়ে বেশি টাকা নিয়ে গেছে বলেও তাকে তিরষ্কার করবেন। কিন্তু ক্ষণে ক্ষণে শাড়িটার কি কি খুঁত আছে তা দেখার ছলে বার বার হাতে নিবে, তখন তার চোখ গুলো উজ্জ্বল হয়ে উঠবে, ঘোমটা টেনে সে উজ্জ্বলতা ঢাকার চেষ্টা করবে বার বার। হালিম মোল্লা বউয়ের চোখে সেই উজ্জ্বলতা দেখার জন্যই এতদিন ধরে বউকে না জানিয়ে টাকা জমাচ্ছেন।</p>
                <p>জয়নালও আজ ভীষণ খুশি, বাবার সাথে যেদিন সে গঞ্জে যায় সেদিন তার খুব ভালো লাগে। এমন না যে বাবা তাকে লেবেঞ্চুস, হাওয়াই মিঠাই অথবা বাতাশা কিনে দেয়, তাও তার ভালো লাগে। তাদের গ্রাম থেকে প্রায় এক মাইল দূরে গোয়ালমারি বাজার, দুই ধারে ফসলি ক্ষেতের মাঝখান দিয়ে আইল ধরে যেতে হয়। পাশের জমিতে ধান গাছগুলো বাতাশে নুয়ে নুয়ে পড়ে, মনে হয় যেন তাকে কুর্ণিশ করছে। বর্ষাকালে এই জমিগুলো ডুবে যায়। তখন গ্রামগুলোকে এক একটা দ্বীপ মনে হয়, তখন নৌকা ছাড়া গঞ্জে যাওয়ার কোনো উপায় নেই। সেই নৌকার দুলুনী, পানিতে বৈঠার ছলাৎ ছলাৎ শব্দও জয়নালের খুব ভালো লাগে। সবচেয়ে ভালো লাগে গঞ্জে নানা রকম মানুষ দেখে। দুপুরে গোসল করে খেয়ে দেয়ে তেল চপ চপে মাথায় সবাই গঞ্জে আসে, কেউ কিনতে আসে কেউ বিক্রী করতে আসে। সবার মুখেই একটা সুখী সুখী ভাব থাকে, এইসব মানুষদের একমাত্র সমস্যা দারীদ্রতা, কিন্তু সুখী হওয়ার জন্য তাদের ছোট ছোট হাজারটা উপলক্ষ্য আছে, কেউ হয়তো এক টাকা কম দিয়ে এক ভাগ মাছ কিনেছে, তাতেই হয়তো তার সারাটাদিন মন ভালো থাকবে। জয়নাল এই গঞ্জে এসে এখানে সুখের হাট দেখে। অনেক বাচ্চাই বাজারে আসে যারা জয়নাল থেকে কম বয়সী, তারা বাজারের খালি থলেটা হাতে নিয়ে বাবার পিছু পিছু হেটে যায়, শুধু বাবার লুঙ্গীর দিকে নজর থাকে তাদের, যাতে হারিয়ে না যায়। অনেক সময় একরকম লুঙ্গীর কারনে অনেক বাচ্চা নিজের বাবা মনে করে অন্য মানুষের পিছু নেয়। যখন উপরে তাকিয়ে বুঝতে পারে তার বাব পরিবর্তন হয়ে গেছে তখন ভেউ ভেউ করে কাঁদতে থাকে, কিন্তু বেশিক্ষণ কাঁদতে হয় না তাকে, সবাই এখানে সবাইকে চিনে, কেউ হয়তো তার বাবাকে খুজে এনে দেয়, তখন বাচ্চাটির মুখে অভিমানের সাথে আনন্দের যেই অভিব্যাক্তি ফুটে উঠে তা দুই টাকার কদমা কিনে দিলেও দেখা যাবে না। তারপর থেকে এই বাচ্চা আর বাবার কুর্তার কোণা ছাড়বে না। জয়নাল কুর্তা ধরা বাচ্চাদের দেখলেই বুঝে লুঙ্গী অনুসরণ পদ্ধতিতে এরা আগে একবার প্ররোচিত হয়েছে।</p>
                <p>সপ্তাহে একদিন হাট বসে এই বাজারে, কিন্তু আজকে গঞ্জের পরিবেশ একটু থমথমে। জয়নাল গঞ্জে ঢুকেই বুঝতে পারলো অনান্য হাটবারের তুলনায় আজকে মানুষ অনেক কম। কারো মুখেই সেই সুখের চিহ্ন নেই, শুধু তার বাবার মুখ ছাড়া। বায়োস্কোপের লোকটাকে আজকে দেখা যাচ্ছে না, চীট মিঠাইওয়ালাও মন খারাপ করে বসে আছে, মাছ ধরার চাঁই বিক্রী করতে আসা বোরহান চাচা চাঁই ফেলে দূরে কয়েকজন মানুষের সাথে কথা বলছেন। নেকবর পাগলার মনটা আজকে মনে হয় বেশি খারাপ, আজকে বাজারে তেমন বাচ্চা নেই, সে ভয় দেখিয়ে মজা পাচ্ছে না, কিছুক্ষণ পর পর খালেক চাচার মুদী দোকানে বসে থাকা লোকগুলোর পাশে গিয়ে তাদের কথা শুনছে, আবার দূরে গিয়ে দাড়াচ্ছে। নেকবর পাগলা জয়নালকে দেখেই চিৎকার করতে আরম্ভ করলো “লাশ খামু, ঢাকা যামু”। জয়নাল বাবার হাতটা চেপে ধরে সামনে এগিয়ে গেলো, আর নেকবর পাগলার দিকে ভয়ে ভয়ে তাকালো, নেকবরের চোখে একটা আতঙ্ক দেখতে পেলো সে, যা আগে কোনোদিন দেখেনি সে।</p>
                <p>কল্পনার চেয়েও কম দামে খুব ভালো একটি শাড়ি কিনলো হালিম মোল্লা, মাত্র এগারো টাকা চার আনায় এতো ভালো শাড়ি পাওয়া যাবে চিন্তাই করেনি সে। ছেলেকে আট আনায় বাতাশাও কিনে দিলো সে। বাজারের বাতাসে শুধু ফিসফিসানি শোনা যাচ্ছে, ‘ঢাকা, মিলিটারি, লাশ, যুদ্ধ, মুজিব’ ইত্যাদি শব্দ ভাসছে। কিন্তু হালিম মোল্লা শুধু তার বউয়ের চোখের উজ্জ্বলতার কথা ভাবছে, অন্য কোন কথাই তার মাথায় ঢুকছে না।</p>
                <p>২/</p>
                <p>বর্ষাকাল চলে এসেছে, বর্ষাকালে এখানে পাঁকা বাশের গন্ধে পুরো গ্রাম মৌ মৌ করে, বাড়ির উঠানে বসে গ্রামের লোকেরা গল্প করতে করতে চাঁই, ঝুড়ি বানায়। বাড়ির মেয়েরাও কাঁথা সেলাই বাদ দিয়ে চাঁই, ঝুড়ি বানাতে বসে আর পাশের বাড়ির নতুন বৌয়ের কত খুঁত আছে তা নিয়ে আলোচনা করে। গ্রামে নতুন কারো বিয়ে হলে তারা খুব খুশি হয়, কয়েকদিনের গল্প করার রসদ পাওয়া যায়। দিনে নতুন বৌদের নিন্দা করলেও রাতে তাদের গল্পের কবলে পড়ে জ্বিন ভূতেরা। কুপির কাঁপা কাঁপা আলোয় তারা গল্প করে, একই গল্প আগে হয়তো বলেছে কিন্তু কেউই শুনতে ক্লান্তিবোধ করে না, আগের বারের চেয়ে এবারের টা আরেকটু বেশি ভয়ানক হয়, আগেরবারের শিং ছাড়া ভুতের এবার শিংও গজায়, তবুও কেউ অবিশ্বাস করার দুঃসাহস করে না। ক্রমান্নয়ে এক জনের ভূত থেকে আরেকজনের ভূত আরো বেশি হিংস্র হয়, এটা যেন একটা প্রতিযোগিতা, সবচেয়ে যে বেশি ভয় দেখাতে পারে, সে মনে মনে একটা আত্মপ্রসাদ অনুভব করে। তারপর নিজেই ভয় পেতে পেতে শুতে যায়, রাতে ইঁদুরের নড়াচড়াকেও নিজের কল্পনার ভূতের কর্মকাণ্ড ভেবে স্বামীর পিঠে মুখ গুজে দেয়, এবং এই ভুতের শরীরে লম্বা কালো লোম লাগিয়ে, আকারে চৌদ্দ গুন বড় করে পরের দিন এই গল্প শুনিয়ে সবাইকে ভয় দেখায়। এর ফাকেই চলে চাঁই বানানো।</p>
                <p>কিন্তু এবারের বর্ষার চিত্রটা আলাদা, এবার সবাই কল্পনার জ্বীন ভুত রাক্ষস নয় বাস্তবের রাক্ষস নিয়ে গল্প করছে, দিনের বেলার গল্পেও নতুন বৌদের জয়গাটা নতুন রাক্ষসরা দখল করে নিয়েছে, তারা এই রাক্ষসদের বলতো ‘পাঞ্জাবী’।</p>
                <p>গ্রামে একমাত্র শফিকুলের কাছে রেডিও ছিলো, সবাই শফিকুলের কাছ থেকে দেশের খবর নিত, আসলে তাদের খবর নেয়ার উদ্দেশ্য ছিলো ‘পাঞ্জাবীরা তাদের কত কাছে আসছে’ তা জানা। জয়নাল সারাদিন শফিকুলের ঘরের পাশে বসে থাকতো, সবাই খবর শুনতে আগ্রহী ছিলো কিন্তু জয়নালের গান ভালো লাগতো, গলা ছেড়ে গান গাইতে ইচ্ছা করতো, অতিরিক্ত লাজুক হওয়ার জন্যই হোক আর গান গাওয়ার অক্ষমতার জন্যই হোক সে কারো সামনে গাইতো না। পুকুর পারের গাবগাছের মধ্যে একটা বড় কোটর আছে, সেটার ভিতরে বসে থাকলে কেউ বাহির থেকে বুঝতে পারে না, সেই কোটরের মধ্যে বসেই জয়নাল গুন গুন করতো ‘পূর্ব দিগন্তে সূরয্য উঠেছে............’</p>
                <p>একদিন হঠাৎ করে শফিকুল উধাও হয়ে গেলো, কেউ কেউ বলল সে ইন্ডিয়া চলে গেছে, কেউ বলল পাঞ্জাবীরা তাকে মেরে ফেলেছে, কেউ আবার বলল সে মুক্তি বাহিনীতে নাম লিখিয়েছে। অবশ্য গ্রামের মানুষদের খুব একটা অসুবিধা হলো না, পাঞ্জাবীদের খবরের জন্য তাদের আর রেডীও শোনা লাগে না, কারন পাঞ্জাবীরা আশেপাশের গ্রামে চলে এসেছে, বিভিন্ন গ্রাম থেকে নৌকা দিয়ে এসে মানুষজন তাদের গ্রামে আশ্রয় নিচ্ছে।</p>
                <p>জয়নালদের বড় উঠানেই তাদের জায়গা করে দেয়া হয়েছে, কত মানুষ যে এসেছে।একটা আট\নয় বছরের ছেলে তার লুঙ্গীর কোঁচায় করে অনেক গুলো গুলির খোসা নিয়ে এসেছে, সেগুলো নিয়ে আরো কয়েকটা ছেলে মেয়ে রান্না রান্না খেলছে, গুলির খোসা গুলিকে তারা ভাত বানিয়েছে, একটা পাতায় কয়েকটা গুলির খোসা নিয়ে মুখের সামনে ধরে খাওয়ার মত করে শব্দ করছে। এক বৃদ্ধ উদাশ চোখে বাচ্চাদের খেলা দেখছিলো, অন্য সময় হলে হয়তো ধমক দিয়ে তাড়িয়ে দিতো, গ্রামের বৃদ্ধরা কেনো যেনো বাচ্চাদের খেলতে দেখলে রেগে যায়, বোধ হয় হিংসায়।</p>
                <p>ছেড়া শাড়ি পড়া এক মা তার ছয় মাস বয়সী বাচ্চাটাকে বুকে জড়িয়ে ধরে রেখেছেন, তার গালের উপর শুকিয়ে যাওয়া অশ্রুর রেখা দেখা যায়। উনার বয়সী কোন মেয়ে এখানে নেই, সবাইকে ধরে নিয়ে গেছে, কোলে বাচ্চা থাকলে সেই বাচ্চার কপালে যেখানে মা কারো খারাপ নজর থেকে বাচানোর জন্য কালো টিপ দিয়ে দিতেন, সেখানে হয়তো একটা বুলেট দিয়ে ফুটো করে দিয়েছে অথবা বুলেটও খরচ করেনি, সেই মায়ের ঠোট ছোঁয়ানো কপালে বেয়নেট ঢুকিয়ে দিয়েছে, মা মা বলে বাচ্চার চিৎকার মাকে টেনে হিঁচড়ে ঘর থেকে বের করার আগেই থেমে যেত। কিন্তু এই মেয়েটি বেঁচে গেছে, পাঞ্জাবীরা যখন তার স্বামীর চোখগুলো বেয়নেট দিয়ে খুচিয়ে বের করছিলো তখন সে প্রাণপনে কাদামাখা পানি দিয়ে দৌড়ে পালিয়ে এসেছে।</p>
                <p>আরো কয়েকজন বৃদ্ধা আছেন, যারা বিলাপ করতে করতে ক্লান্ত হয়ে পড়েন, আবার ভাতের মাড়টুকু খেয়ে বিলাপ করেন, তবুও তাদের দুঃখ শেষ হয় না। এখানে সবাইকে ভাত খাওয়ানোর মত আর্থিক অবস্থা কারো নেই, প্রায় সময় ভাতের মাড় দিয়েই অনাকাঙ্খিত অতিথিদের আপ্যায়ন করা হয়। গ্রামের ঘাটে সবসময় দুটো বড় নৌকা ভেড়ানো থাকে, যদি পাঞ্জাবীরা আসে তাহলে যেন তাড়াতাড়ি পালানো যায়, একটা মহিলা আর বাচ্চাদের জন্য আরেকটা পুরুষদের জন্য। এমনিতে এই গ্রামটা একেবারে ছোট,খুব বেশি মানুষ নেই, আর যুদ্ধ শুরু হওয়ার পর অনেকেই ইন্ডিয়া চলে গেছে, দুই নৌকায় অনায়াসে সবার জায়গা হয়ে যাবে।</p>
                <p>জয়নালের নিজেকে খুব অসহায় মনে হয়, নিজের বয়সটাকে দোষারোপ করতে থাকে, এইসব মানুষগুলোর জন্য সে কিছু করতে পারছে না, এসব মানুষদের সামনে যেতে তার কেমন ভয় ভয় লাগে, তাদের চোখের আতঙ্ক জয়নালের চোখেও ছড়িয়ে পড়ে, তাছাড়া মানুষের কষ্ট সে সহ্য করতে পারে না, গাব গাছের কোটরে গিয়ে নিজে নিজে কাঁদে, আর গুন গুন করে গান গায়, মাঝে মাঝে ঘুমিয়ে পড়ে। একই কারনে হালিম মোল্লা সারাদিন মসজিদে পড়ে থাকে।</p>
                <p>বর্ষার মাঝামাঝি সময়ে একদিন জয়নাল গাব গাছের কোটর থেকে তার গুন গুন সঙ্গীত চর্চা, আর অনিচ্ছাকৃত নিদ্রাযাপন শেষ করে উঠতে উঠতে সুরয্য টা লাল রঙ ধারণ করার প্রস্তুতি নিচ্ছিল। সবকিছু অন্যরকম লাগছিলো, নীরব লাগছিলো। চোখ কচলাতে কচলাতে দেখলো ঘাটে দুইটা নৌকা বাধা আছে, কিন্তু কোনো এক জাদুবলে সেগুলো আকারে আরো বড় হয়ে গেছে। জয়নাল গ্রামে ঢুকতেই নীরবতাটা যেন একটু প্রখর মনে হল। ঘাট থেকে গ্রামের ভিতরে ঢুকতেই প্রথম ঘরটা সুলমান কাকার, সুলমান কাকা সবসময় কাশতেন, তার কাশি শুনেই গ্রামে সবাই পদার্পণ করতো, খৈয়াখালি গ্রামে ঢুকলে এভাবেই সবাই অভিবাধিত হত। কিন্তু আজ কাকার কাশি শুনতে পেলো না জয়নাল, সে নিশ্চিত বুঝতে পারছে কিছু একটা হয়ে গেছে, কিন্তু এখন তার প্রচন্ড ক্ষুধা পেয়েছে এটাই সবচেয়ে বড় ঘটনা মনে হচ্ছে। নিজের ঘরে এসে সে তার মাকে ডাকতে লাগলো, ডেকেই তার নিজের গলার আওয়াজ তার কাছে প্রয়োজনের চেয়ে বেশি মনে হল, কিন্তু মায়ের কোনো সাড়া নেই। পাশের ঘরের ইসমাইল কাকার ঘরে উকি দিয়েও কাউকে পেলো না সে। একটু পরেই জয়নাল বুঝলো যে গ্রামে সে একা, আর কেউ নেই, ক্ষুধার্ত পেটে না থাকলে সে হয়তো আরও আগেই বুঝতো যে গ্রামে এখন আর কেউ নেই। মুহূর্তেই একাকিত্বের ভয় তাকে জড়িয়ে ধরলো, ঘর থেকে বের হয়ে মসজিদের দিকে রওয়ানা দিলো, হয়তো তার বাবাকে পাওয়া যাবে, এই আশায়। কিন্তু সাত্তার কাকার উঠোনে চোখ পড়তেই সে বুঝলো যে গ্রামে সে একা নয়, খাকী পোশাক পরা, অনেক লম্বা আর স্বাস্থ্যবান কিছু লোককে দেখলো জয়নাল, চুপচাপ থমকে দাড়ালো, হৃদস্পন্দন বন্ধ হয়ে যাওয়ার উপক্রম, মায়ের কাছে শোনা বট গাছের ভুত থেকেও এদেরকে ভয়ানক লাগছে, সম্ভবত তাদের পিঠে ঝুলানো বন্দুক গুলোর কারণেই। বন্দুকের ভারে নুইয়ে পরা দুইজন বাঙ্গালি সাত্তার কাকার ছাগল দুটি টানতে টানতে ঘাটের কাছে নিয়ে গেলো। জয়নাল সাত্তার কাকার ঘরের পিছন দিক দিয়ে গিয়ে মসজিদে পৌছালো, ফাকা মসজিদটা দেখে তার অন্তরটাও ফাকা হয়ে গেলো, সাথে সাথে সে ফাকা অন্তরে ভয়, অভিমান এসে পূর্ণ করে দিলো।</p>
                <p>ঘাটে বাধা নৌকা দুটি যে পাঞ্জাবীদের, সেটা বুঝতে আর বেশিক্ষণ লাগলো না জয়নালের। তার মানে পাঞ্জাবীরা আসার আগেই গ্রামের সবাই নৌকায় করে অন্য কোথাও চলে গেছে। জয়নালের তার মায়ের উপর খুব অভিমান হল, তাকে একলা ফেলে চলে গেলো! কেনো যেন বাবার উপর জয়নাল অভিমান করতে পারে না। আসলে জয়নালের বয়সটাই দায়ী, সে না হয়েছে পুরুষ না রয়েছে বাচ্চা। তাই তার বাবা ভেবেছে সে মায়ের সাথে আছে আর মা ভেবেছে বাবার সাথে আছে, কেউ চিন্তাও করেনি জয়নাল গাব গাছের কোটরে বসে পূর্ব দিগন্তে সুরয্য উঠানোতে ব্যাস্ত ছিলো।</p>
                <p>মসজিদের দরজা থেকেই পাঞ্জাবীদের কথাবার্তা শোনা যাচ্ছিলো, জয়নাল সেখানে দাঁড়িয়ে থাকা নিরাপদ মনে করলো না, নিজের ক্ষুধার্ত শরীরটা নিয়ে লুকিয়ে নিজের ঘরে চলে এলো, পেটের ক্ষুধা ভয়কেও দমিয়ে দিলো, রান্নাঘরে ঢুকেই দেখলো ভাতের হাড়িটি ভেঙ্গে উল্টো হয়ে আছে, ভাত ছড়িয়ে আছে চারপাশে। পাশে সানকিটি মাড়সহ অক্ষত অবস্থায় গর্বিত ভঙ্গীতে জয়নালের দিকে তাকিয়ে আছে। জয়নাল ভাত আর মাড় লবন দিয়ে মিশিয়ে খাওয়া শেষ করলো।</p>
                <p>জয়নাল ঘরের লন্ডভন্ড অবস্থাটা এতক্ষণে খেয়াল করলো, পাঞ্জাবীরা নেওয়ার মত কিছুই পায়নি তাই ভেঙ্গে দিয়ে গেছে, একটু পরেই হয়তো জ্বালিয়ে দিবে, তার আগে ঘরের মুল্যবান জিনিসগুলো সাথে নিতে হবে, কিন্তু কি নিতে হবে সেটা ঠিক করা তার জীবনের সবচেয়ে কঠিন সিদ্ধান্ত হয়ে দাঁড়িয়েছে, কারন তাদের ঘরে দামী কিছুই নেই। হয়তো তাকে স্বিদ্ধান্থীনতা থেকে মুক্তি দিতেই তার চোখে পড়লো তার মায়ের নতুন শাড়ি। সেটাকেই বুকে জড়িয়ে বেরিয়ে গেলো জয়নাল।</p>
                <p>৩/</p>
                <p>ঘর থেকে বেরিয়ে পুকুর পাড়ের দিকে ছুটলো জয়নাল, হঠাৎ পিছন থেকে কেউ বলে উঠলো “এ বাচ্চা ইধার আও”, এটা শুনেই জয়নালের সারা শরীরে বোধহয় কোনো অসুর ভর করলো, বিদ্যুৎ গতিতে ছুটতে লাগলো, গোল্লাছুট খেলায় যদি সে এভাবে দৌড়াতে পারতো তাহলে হয়তো খেলায় তাকে কেউ ‘দুধভাত’ ডাকতো না। অবশ্য গোল্লাছুট খেলায় যদি বন্দুক হাতে কোনো পাঞ্জাবী পিছনে থাকতো, তাহলে সে হয়তো খেলাতেও এভাবে দৌড়াতে পারতো। চোখগুলো বন্ধ ছিলো, ভাবলো এই বুঝি পিছন থেকে গুলির শব্দ পাবে। কিন্তু গুলির শব্দ হওয়ার আগেই সে গাব গাছের কোটরে গিয়ে পৌছালো। এই গাব গাছ তার কাছে এখন মায়ের কোলের মতই নিরাপদ।</p>
                <p>সারারাত সেই গাছের কোটরেই কাটালো সে, নিজের গ্রামটাকে মৃত মনে হচ্ছে তার, অসহ্যরকম নীরব। ভোরের আলো ফুটে উঠলো, কিন্তু খৈয়াখালি গ্রাম থেকে হালিম মোল্লার আজানের আওয়াজ শোনা গেল না। জয়নাল পায়ে হেটে ‘বোতল বাড়ির’ দিকে চলল। তাদের গ্রামের পাশেই জমি ভরাট করে বাড়ি করা হয়েছে, সেটাকেই সবাই বোতল বাড়ি বলে। অবশ্য প্রথমে এই বাড়ির নাম বোতল বাড়ি ছিলো না। এখানে একটা বট গাছ ছিলো, তার নিচেই বাড়ি করা হয়েছিলো, তাই বট গাছের কল্যানে বাড়ির নাম হল ‘বট তলা বাড়ি’। কিন্তু বট গাছের দুর্ভাগ্য, এতো কষ্ট করে পুরো নাম কেউ বলতো না, বলতো ‘বতলা বাড়ি’। এই অভিমানেই বোধ হয় বট গাছটা শুকিয়ে মরে গেলো। কালের বিবর্তনে সেই বাড়ি এখন আবার অর্থবোধক হয়ে বতলা থেকে বোতল হয়েছে।</p>
                <p>বোতল বাড়ির পাশেই একটা খাল আছে সেই খাল পার হলেই ঐ পাশে উচু সড়ক, আর সড়ক দিয়ে হেটে পূর্ব দিকে যাওয়া যাবে, সেখানে হয়তো কোন এক গ্রামে তার গ্রামের লোকেরা অন্য গ্রামের অনাকাঙ্খিত আতিথ্য বরণ করেছেন।</p>
                <p>খাল পার হয়ে সড়কে উঠে জয়নাল হাটা শুরু করলো, দূর থেকে সর্দারকান্দি গ্রাম দেখা যাচ্ছে, সাথে ধুয়ার কুন্ডলীও দেখা যাচ্ছে। গ্রামে ঢুকেই প্রথমে একটা প্রায় পুড়ে শেষ হয়ে যাওয়া ঘরের সামনে একটা ভেজা কাপড় পরা এক মহিলাকে দেখতে পেলো। মহিলাটি উদাস হয়ে তাকিয়ে ছিলো, অনেকটা পাথুরে দৃষ্টিতে, মৃত মানুষের মত। তার পাশেই জয়নাল তার জীবনের সবচেয়ে বীভৎস দৃশ্যটি দেখলো, একটা ছোট বাচ্চার লাশ, যেটাকে দূর থেকে দেখতে একটা রক্তমাখা মাংসপিন্ড মনে হচ্ছিল, বাচ্চাটার দুই পায়ের মঝখান থেকে পেট পর্যন্ত কেটে ফেলা হয়েছে, নাড়িভুঁড়ি বেরিয়ে আছে। জয়নাল আর এক মুহূর্তের জন্য সেখানে দাড়াতে পারলো না, চিৎকার করে দৌড়াতে লাগলো উচু সড়ক দিয়ে, জনশূন্য সড়কে তার চিৎকার প্রতিধ্বনিত হয়ে তার কাছে ফিরে আসছিলো।</p>
                <p>পরে জানতে পেরেছিলো, বাচ্চাটার বয়স ছিলো তিন দিন, আঁতুড় ঘরের ধকল সামলে বাচ্চার মা যখন গোসল করতে গিয়েছিলো, তখনি পাঞ্জাবীরা এসেছিলো, বাচ্চাটার অপরাধ ছিলো সে হিন্দুর ঘরে জন্ম নিয়েছিলো, আর তার সুন্দরী মাকে নিজেদের সেবায় লাগানোর জন্য পাওয়া যাচ্ছিলো না।</p>
                <p>সুরয্য যখন মাথার উপরে ঠিক তখন টিলি পৌছালো জয়নাল, সাধারণত এই এলাকার গ্রামগুলো ছোট ছোট হয়। গ্রামের মানুষেরা সবাই সবাইকে তো চিনেই আত্মীয় স্বজনকেও চিনে। তাই অপরিচিত কাউকে দেখলেই তাদের কৌতুহল মাথা চাড়া দিয়ে উঠে, কার বাড়ি যাবে কার কি হয় এসব প্রশ্নের জবাব দিতে অতিথিরাও ক্লান্তিবোধ করেন না, কারণ প্রশ্নগুলোর ভেতর জেরা থাকে না, আন্তরিকতা থাকে। কিন্তু জয়নাল বেশ কয়েকটা বাড়ি পেরিয়ে এলেও কেউ কিছু জিজ্ঞাসা করলো না, এখন পাঞ্জাবী ছাড়া বাকি সবাই পরিচিত, আপনজন।</p>
                <p>শাড়িটা গায়ে জড়িয়ে নিয়েছিলো জয়নাল, দৌড়ানোর সুবিধার জন্য। এই দুই দিনে বেশ ভালো দৌড়বিদ হয়ে উঠেছে সে। হঠাত পেছন থেকে একটা মেয়ে হিহি করে হেসে বলে উঠলো “এই ছ্যারা তুই শাড়ি পরছস ক্যান?” জয়নাল পিছনে তাকিয়ে দেখলো পাচ/ছয় বছরের একটি মেয়ে তাকে দেখে হাসছে। জয়নাল লাজুক ভঙ্গিতে বলল “আমার মার শাড়ি”।</p>
                <p>-মার শাড়ি তুই পরছস ক্যান? তুই কি ছ্যারী নাকি?</p>
                <p>নিজের থেকে অর্ধেক বয়সের একটি মেয়ে তাকে তুই করে বলছে, এই ব্যাপারটাতে জয়নাল একটু রাগ করলো, কিন্তু সে তার বাবার মতই রাগটাকে প্রকাশ করতে পারে না। তবুও একটু গাল ফুলিয়ে শীতল গলায় বলল।</p>
                <p>-আমাগো গেরামে কেউ নাই, মারে খুজতে বাইর হইছি।</p>
                <p>-শাড়ি নিয়া আসছস ক্যান? তর মায় কি শাড়ি নেয় নাই?</p>
                <p>জয়নাল মাথাটা ডানে বামে ঘুরালো।</p>
                <p>মেয়েটার কেনো যেন এই ছেলেটার জন্য মায়া লাগলো। এত বড় হয়েও এত ভোলা কাউকে দেখেনি সে, সে নিজে প্রচন্ড দুষ্ট, কিন্তু মনটা মায়ায় ভর্তি। মেয়েটা এবার মায়া মাখা কন্ঠে বলল “ভাত খাবি?”</p>
                <p>এই কথা শুনে, মেয়েটার প্রতি শুধুই রাগ করেছে ভেবে জয়নাল খুব লজ্জা পেলো। মাথাটাকে এক পাশে কাত করে সায় দিলো সে।</p>
                <p>জয়নাল মেয়েটার পিছনে হাটা শুরু করলো, সে যে খুব কৃতজ্ঞ এটা প্রকাশ করার জন্যই হয়তো মেয়েটাকে জিজ্ঞাসা করলো “তোমার নাম কি?”।</p>
                <p>মেয়েটা হড়বড় করে বলতে লাগলো “ডলি, কিন্তু পত্থমে আমার দাদায় আমার নাম রাখছিলো জেসমিন, আমার দাদী ডাকতে পারতো না, হের লাইগা দাদায় আবার নাম রাখছে ডলি”</p>
                <p>মেয়েটা খুব দ্রুত কথা বলে, জয়নাল বুঝলো যে তার নাম ডলি, আর কিছুই বুঝলো না, অবশ্য আর কিছু বুঝার দরকারও নেই।</p>
                <p>ডলি তাকে তাদের আম গাছ তলায় বসিয়ে নিজের খেলার হাড়ি থেকে কিছু কুচিকুচি করে কাটা পাতা দিয়ে বলল “নে ভাত খা”। জয়নাল হতবিহ্বল হয়ে বসে রইলো। ডলি তার ফ্যাকাসে মুখের দিকে তাকিয়ে “ও আচ্ছা বুজছি” বলে কিছু হলুদ ফুল সেই পাতা কুচির উপর ছিটিয়ে দিয়ে বলল “নে তরকারীও দিলাম”। কিন্তু তাতেও আগন্তুক বালক খুব উৎফুল্ল হল বলে মনে হল না।</p>
                <p>ডলির মা এসে জয়নালকে উদ্ধার করলেন, নয়তো তাকে আজ হলুদ ফুলের তরকারী দিয়ে পাতা কুচী খেতে হত। শুধু উদ্ধারই না, ছেলেকে আসল ভাতও খেতে দিলেন, দুই দিন পর পেট পুরে খেলো জয়নাল, অন্য কারো বাড়িতে গিয়ে এভাবে কখনোই খেতে পারেনি সে।</p>
                <p>সুরয্যটা যখন নিজের তেজ একটু কমাচ্ছে, জয়নাল ভাবলো যাওয়া যাক, তার মায়ের কাছে যেতে হবে, শাড়িটা দিতে হবে। মা তো আর কোনো শাড়ি নেয়নি। কিন্তু তখনই একটা লোক কাদতে কাদতে ঢুকলো, লোকটার পরনে কাঁদা মাখা লুঙ্গি আর একটা ছেঁড়া শার্ট, শরীরের বিভিন্ন জায়গায় কেটে গেছে, রক্ত চুইয়ে চুইয়ে বের হচ্ছে, লোকটার চোখে ভয়ানক একটা আতঙ্ক ভর করছে, আর বার বার আর্তনাদ করে বলছে “আমার মাইয়া দুইটা কই, তাগো লাইগাই আমি বাইচ্চা আইছি”। ডলি তার বাবাকে এরকম আর কখনোই দেখেনি, তার বাবাই তাকে গিয়ে জড়িয়ে ধরলো, মেয়েটার জামাতে কাঁদা লেগে যাচ্ছে তাতে তার কোনো ভ্রুক্ষেপ নেই। ডলির মা তার ছোট বোনটাকে নিয়ে বাবার হাতে তুলে দিলো, বাবা তার ছোট মেয়েটাকেও আদরের কাঁদা মাখিয়ে দিলেন। আর নিজের বউয়ের দিকে তাকিয়ে ফুপিয়ে ফুপিয়ে বললেন “কাদেররে ওরা মাইরা ফালাইছে”। বলেই আবার কেদে উঠলেন।</p>
                <p>কাদের উনাদের গ্রামের ছেলে, কাদের আর ডলির বাবা মুক্তিবাহিনীর জন্য খাওয়া নিয়ে যেতেন পাশের গ্রামে, কিন্তু আজ সকাল থেকেই পাঞ্জাবীরা ওখানে চলে এসেছে, তাদেরকে দেখেই গুলি ছুড়েছিল, একটা গুলি কাদেরের ঘাড় ভেদ করে চলে যায় আর সাথে সাথেই কাদের লুটিয়ে পড়ে, আর ডলির বাবা সাতার কেটে কোনোমতে প্রান বাচান। উনার বিশ্বাস মেয়েদের কারনেই উনি আজ প্রানে বেচেছেন। কিন্তু তার গায়ে গুলি না লাগাতে মেয়েদের কি কেরামতি, সেটার কোনো যুক্তি তার কাছে নেই, কেউ জানতেও চাইলো না।</p>
                <p>সন্ধ্যা হতেই পুরো ডলিদের আশেপাশের বাড়ির সবাই তাদের উঠানে জড়ো হলো। এদের মধ্যে অধিকাংশই মহিলা, এবং অবাক করা ব্যাপার হল, এত গুলো মহিলা একসাথে হলো তারপরও তারা চুপচাপ, যারা একেবারেই চুপচাপ থাকতে পারছে না, তারা ফিসফিস করে কথা বলছে। পাকিস্তানি ক্যাম্পের খুব কাছে থেকে কারো মন খুলে গল্প করার উপায় নেই। বৃদ্ধ মানুষদের কষ্টটা সবচেয়ে বেশি হচ্ছে, তারা প্রানপণে কাশি আটকানোর চেষ্টা করছেন, আর কাশি দিলেও ফিসফিস করে দেয়ার চেষ্টা করছেন।</p>
                <p>তাদের কর্মযজ্ঞ অবাক চোখে দেখছিলো জয়নাল, স্বাধীনতা শব্দটা শফিকুলের রেডিওতে অনেকবার শুনেছে জয়নাল, শুধু একটা গালভরা শব্দ মনে হয়েছে তখন। এখন সে একটু একটু করে শব্দটার মানে বুঝছে। মন খুলে হাসা, উচ্চশব্দে কাশা এই ক্ষুদ্র ব্যাপারগুলোও এই মানুষগুলোর জন্য স্বাধীনতার অংশ।</p>
                <p>ডলির বাবা আর চাচা সব মেয়েদের হাতে একটা করে কাগজের বলের মত কি যেন দিয়ে দিলেন, জয়নালের খুব কৌতুহল হল কাগজে মোড়ানো বলের মত জিনিসটাতে কি আছে জানার জন্য, ডলিকে জিজ্ঞাসা করলে হয়তো সবিস্তারে উত্তর পাওয়া যাবে, কিন্তু সে একবার কথা শুরু করলে তাকে থামানো মুশকিল হয়ে যাবে।</p>
                <p>নিজের কৌতুহলকে দমাতে না পেরে শেষ পর্যন্ত সাহস নিয়ে ডলিকে জিজ্ঞাসা করলো জয়নাল। আশ্চর্য ভাবে ডলি খুব নিচু গলায় বলল “এডির ভিত্রে মইছের গুড়া আর ছাই আছে, পাইঞ্জাবীরা আইলে তাগো মুহে মারনের লাইগ্যা, শুধু বড় মাইয়াগো দেয় আমারে দেয় না”। আর কিছু বলল না ডলি, হয়তো নিচু গলায় কথা বলতে স্বাচ্ছন্দ বোধ করে না সে।</p>
                <p>তারপর জয়নাল সবচেয়ে অবাক হলো যখন সে দেখলো, ডলিদের উঠানে ছড়ানো শুকনো কচুরিপানা আর সেগুলোর নিচে কাঠের পাটাতন সরাতেই একটা বিশাল গর্ত বেরিয়ে এলো। গর্তটা দেখলেই বুঝা যায় এখানে আগেও মানুষ ছিলো, গর্তের একপাশে সিড়ির মত খাজ কাটা, সেটা বেয়ে সব মেয়েরা নিচে নামলো, তারপর আবার কাঠের পাটাতন দিয়ে গর্তটা ঢেকে দেওয়া হল আর শুকনো কচুরীপানাগুলো আবার ছড়িয়ে দেয়া হলো পাটাতনের উপরে। উপর থেকে বুঝার উপায় নেই ভিতরে কিছু আছে। কিন্তু শুধু বড় মেয়েরাই কেনো এভাবে লুকিয়ে থাকে, কেনো শুধু এসব মেয়েদের হাতেই মরিচের বল দেয়া হল, তা অনেক ভেবেও বের করতে পারলো না জয়নাল। মায়ের শাড়িটা গায়ে জড়িয়ে ডলিদের বৈঠক ঘরেই শুয়ে পড়লো জয়নাল।</p>
                <p>৪/</p>
                <p>টিলি থেকে জয়নাল চলে এসেছে দুই দিন হলো, এই দুই দিনে ভাত কপালে জোটেনি, কেউ ডলির মত পাতার ভাত খাওয়ার নিমন্ত্রণও দেয়নি তাকে। জয়নাল গ্রাম থেকে গ্রামে ছুটে বেড়িয়েছে, মা কে পায়নি এখনো। অনেক মানুষের অবাক চক্ষু উপেক্ষা করে শাড়িটি নিজের গায়ে জড়িয়ে মাকে খুজছে জয়নাল। মায়ের কাছে তাঁর প্রিয় শাড়িটি পৌছে দেয়াই এখন তাঁর জীবনের একমাত্র লক্ষ্য।</p>
                <p>হাটবারের দিন গোয়ালমারি বাজারে চলে আসলো জয়নাল, নিজেকে খুব পুরুষ পুরুষ মনে হচ্ছে তাঁর। কিন্তু গঞ্জের অবস্থা খুব করুণ। দুয়েকটি দোকান ছাড়া সব দোকান বন্ধ। মানুষজন নেই বললেই চলে। হরিদাস কাকার মুদী দোকানটা খোলা, জয়নালের বাবা এই দোকান থেকেই সব সময় সদাই করে, তাই হরিদাস কাকাকে খুব ভালো করে চিনে সে। দোকানে ঢুকেই প্রথমে অবাক হলো হরিদাস কাকাকে দেখে, গাল ভর্তি দাড়ি আর মাথায় গোল টুপি, চেনাই যাচ্ছে না তাকে। সবচেয়ে বেশি অবাক হলো শফিকুল ভাইকে দেখে, তাকে দেখেই জয়নালের চোখে পানি চলে আসলো। অনেকদিন অপরিচিত মুখ দেখতে দেখতে একটা পরিচিত মুখ বালক হৃদয়ের আবেগের বাধ ভেঙ্গে দিলো।</p>
                <p>হরিদাস কাকার সুপার বিস্কুটের গুণেই হোক অথবা শফিকুল ভাইকে দেখেই হোক, জয়নালকে খুব চাঙ্গা দেখাচ্ছে। হরিদাস কাকা একটা কাপড়ের ব্যাগ খুব সাবধানে এগিয়ে দিলেন শফিকুল ভাইয়ের কাছে, জয়নাল আড়চোখে দেখলো ব্যাগে পেয়াজ ভর্তি। শফিকুল জয়নালকে গ্রামে চলে যেতে বলতেই, জয়নাল চুপ করে মাথা নিচু করে দাঁড়িয়ে রইলো। এতক্ষণে শফিকুলের দৃষ্টি জয়নালের গায়ে জড়ানো শাড়িটির দিকে পড়লো, একটু ভ্রু কুঞ্চে জিজ্ঞাসা করলেন,</p>
                <p>“কিরে, তুই শাড়ি পইড়া আছস ক্যান?”</p>
                <p>জয়নাল খুব লজ্জা পেলো, মাথা নিচু করেই বলল</p>
                <p>“পড়ি নাই, মার লাইগা লইয়া যাই”</p>
                <p>শফিকুল বালকের আবেগের জায়গায় আঘাত করে মনে মনে আহত হলো, একটু আদরের সুরে বলল,“ভাত খাবি? ”</p>
                <p>জয়নাল মাথা কাত করে সায় দিলো।</p>
                <p>শফিকুল কি যেন ভেবে বলল “আইচ্ছা চল”।</p>
                <p>দূরে দাঁড়ানো একটা বেবী টেক্সীতে গিয়ে উঠলো তারা, পেয়াজের ব্যাগটি খুব সাবধানে কোলে নিয়ে বসল শফিকুল। মাটির রাস্তায় এমনিতে এখানে বেবী কম চলে, আর চললেও আস্তে চলে, শফিকুল ড্রাইভারকে আরো আস্তে চালাতে বলল। জয়নাল পেয়াজের ব্যাগটার প্রতি শফিকুল ভাইয়ের গভীর মমত্ববোধ দেখে খুব অবাক হল। শফিকুল ভাইয়ের দিকে তাকিয়ে তার স্বভাবমত সরলতার সাথে জিজ্ঞাসা করলো,</p>
                <p>“পেয়াইজের কি অনেক দাম?”</p>
                <p>শফিকুল ভাই জয়নালের কথা শুনে হো হো করে হেসে উঠলেন, হাসি শুনেই জয়নাল বুঝলো সে নিশ্চয়ই বোকার মত কোন প্রশ্ন করেছে। শফিকুল ভাই হেসে হেসেই বললেন,</p>
                <p>“হ, এই পেয়াইজের অনেক দাম, এই দেখ”।</p>
                <p>বলেই উপরের পেয়াজ সরিয়ে নিচ থেকে কামরাঙ্গার আকারের, কালচে সবুজ রঙ্গের, খাজ কাটা একটা জিনিস বের করে দেখালেন, উপরের দিকে আবার আংটার মত কিছু একটা আছে। জয়নাল এরকম জিনিস আগে দেখে নি, কিন্তু এটা যে পেয়াজ না, এ ব্যাপারে সে নিশ্চিত। জয়নাল সেই জিনিসটার দিকে তাকিয়েই শফিকুলকে জিজ্ঞাসা করলো,</p>
                <p>“এইডা কি ভাই?”</p>
                <p>শফিকুল গম্ভীর গলায় বলল,</p>
                <p>“এইটা পাঞ্জাবীগো যম, এইডা হইলো গ্রেনেড”</p>
                <p>গ্রেনেড শব্দটায় জয়নালের কৌতুহল মিটলো না, এই শব্দ সে আগে কখনো শোনে নি। জয়নালের দ্বিধাগ্রস্ত চেহারা দেখে শফিকুল আবার বলল,</p>
                <p>“আরে এইডা হইলো গিয়া বোমা”</p>
                <p>জয়নাল মোটেই ভয় পেলো না, জিজ্ঞসার সুরে বলল,</p>
                <p>“কামরাঙ্গা বোমা?”</p>
                <p>শফিকুল ভাই হেসে সায় দিয়ে বললেন,</p>
                <p>“হ কামরাঙ্গা বোমা”।</p>
                <p>জয়নাল এবার জিজ্ঞাসা করলো,</p>
                <p>-এইডা দিয়া পাঞ্জাবীগো মারবেন?</p>
                <p>-হ</p>
                <p>-আমারে দিবেন?</p>
                <p>-তুই কি করবি?</p>
                <p>-পাঞ্জাবী মারমু</p>
                <p>-তুই জানস কেমনে বোমা মারতে হয়?</p>
                <p>-না, শিখায়া দেন।</p>
                <p>-আরো বড় হ, তাইলে দিমু।</p>
                <p>জয়নালের এবার খুব মন খারাপ হলো, আর আবারো রাগ হল বয়সটার উপর। শফিকুল মন খারাপ করা বালকের স্বেচ্ছায় বড় হওয়ার অক্ষমতার আক্ষেপটা হয়তো বুঝতে পারলো, মাথায় হাত বুলিয়ে দিলো জয়নালের।</p>
                <p>দাউদকান্দির শাহাজাহান হোটেলে ভাত খেয়ে যে তৃপ্তি জয়নাল পেলো, তা আগে কোনোদিন পায়নি, ভবিষ্যতেও পাবে বলে মনে হয় না। শফিকুল আর আরেকটা লোক পাশের টেবিলে বসে কথা বলছে, শফিকুল ভাইকে খুব চিন্তিত দেখাচ্ছে।</p>
                <p>কিছুক্ষণ পর শফিকুল ভাই জয়নালের কাছে এসে ঝুকে বললেন,</p>
                <p>“তুই একটু বয়, আমি আইতাছি”।</p>
                <p>জয়নাল একটু ভীত চোখে তাকিয়ে জিজ্ঞাসা করলো,</p>
                <p>“কই যান?”</p>
                <p>প্রশ্নটাতে জিজ্ঞাসার চেয়ে শফিকুল ভাই যাতে তাকে ফেলে না যায় সে আকুতি ছিলো।</p>
                <p>শফিকুল ভাই খুব শান্ত ভাবে বললেন,</p>
                <p>“কয়েকটা পাইঞ্জাবী মাইরা আইতাছি”</p>
                <p>তারপর একটু চুপ থেকে হোটেলের লোকটার দিকে দেখিয়ে বললেন,</p>
                <p>“যদি আমি না আই......”</p>
                <p>এতটুকু বলেই আবার নিজের বাক্য সংশোধন করে বললেন,</p>
                <p>“যদি আমার আইতে দেরি অয়, তাইলে শাহজাহান ভাই তোরে বাইত লইয়া যাইবো”। এই বলে শফিকুল ভাই বেরিয়ে গেলো।</p>
                <p>অনেকক্ষণ চুপচাপ বসে থেকে জয়নাল নিজের অজান্তেই টেবিলে মাথা রেখে ঘুমিয়ে গেলো। হঠাত প্রচন্ড শব্দে ধড়ফড়িয়ে উঠলো, এবং পর পর কয়েকটি শব্দে সব কিছু কেঁপে উঠলো।</p>
                <p>হোটেলের মালিক চিন্তিত মুখে বসে আছে, তাকে দেখে মনে হচ্ছে সে জানে কি হচ্ছে। শব্দগুলো থেমে যাওয়ার পর হোটেলের মালিক বাইরে চলে গেলো। জয়নাল শাড়িটা আরো গভীরভাবে গায়ে জড়িয়ে, আতঙ্কিত দৃষ্টিতে এদিক সেদিক তাকাচ্ছে। তার কেনো যেনো মনে হচ্ছে, শফিকুল ভাই আসবে না। সন্ধ্যা ছুই ছুই করছে, চারপাশটা থমথমে হয়ে আছে, এই সময়টা জয়নালের সবচেয়ে অপছন্দের। এই সময়ে একা থাকার চেয়ে দুর্বিষহ পৃথিবীতে আর কিছু নেই।</p>
                <p>জয়নাল হোটেলের দরজায় চোখ রেখে বসে আছে, আধারে ঢেকে দরজাটাও অস্পষ্ট দেখা যাচ্ছে। প্রতিটি মুহূর্ত জয়নাল শফিকুল ভাইয়ের চামড়ার চটির শব্দ শোনার অপেক্ষা করছে, যত সময় যাচ্ছে সেই শব্দ শুনতে পাওয়ার আশাও ক্ষীণ হচ্ছে। একটু পরেই একটা অবয়ব দরজায় দাড়ালো, জয়নাল যেন প্রান ফিরে পেলো, কিন্তু যখন সে অবয়ব হারিকেন জ্বালালো, হারিকেনের আলোয় হোটেলের মালিক শাহাজাহানকে দেখে জয়নাল তীব্রভাবে হতাশ হলো। শাহাজান জয়নালের কাছে এসে কাঁপা কাঁপা গলায় বলল,</p>
                <p>“চল যাই, তোমারে বাইত দিয়া আই”</p>
                <p>শাহাজাহানের লাল হয়ে যাওয়া চোখে হতাশা আর শোকের ছায়া। জয়নাল চুপ করে বসে আছে, একটুও নড়লো না, শফিকুল ভাইয়ের সাথে সে একসঙ্গে গ্রামে যাবে,শফিকুল ভাই তাকে কামরাঙ্গা বোমা কিভাবে মারতে হয় শিখাবেন, তারপর সে নির্ভয়ে মাকে খুজতে যাবে, মা আবার এই লাল শাড়ি পড়বে, এর ব্যাতিক্রম হতে পারে না।</p>
                <p>জয়নালের এই দৃঢ়তা দেখে শাহাজাহান একটু দূরে সরে গিয়ে চুপ করে মাথা নিচু করে বসে রইলো।</p>
                <p>জয়নাল যখন মনবল ভেঙ্গে উঠতে যাবে, ঠিক তখনি দরজায় দাঁড়িয়ে শফিকুল ভাই বললেন,</p>
                <p>“জয়নাল চল, বাইত যাই”।</p>
                <p>শাহাজাহান প্রায় লাফ দিয়ে শফিকুল ভাইকে জড়িয়ে সাব্বাস সাব্বাস বলে চীৎকার করতে লাগলো, আর জয়নাল জায়গায় দাঁড়িয়ে শুধু কাঁদছে, কাঁদতে এত ভালো আর কখনো লাগেনি, চোখের জল তার মায়ের শাড়িতে গিয়ে গড়িয়ে পড়ছে।</p>
                <p>শফিকুল আর জয়নাল যখন গ্রামে পৌছালো, তখন প্রায় মধ্যরাত। ঝি ঝি পোকাদের আলো ছাড়া সব কিছু অন্ধকার। নিজের গ্রামকে চিনতে কষ্ট হচ্ছে তাদের। শফিকুল নিজের ঘরে গিয়ে বিছানায় গা এলিয়ে দিলো, জয়নালও তার পাশে শুয়ে পড়লো, অনেক দিন পর নিজের বিছানায় শোয়া মাত্র ঘুমিয়ে গেলো শফিকুল। জয়নালও আজ নিশ্চিন্তে ঘুমাচ্ছে।</p>
                <p>ভোরবেলা একটা দুঃস্বপ্ন দেখলো জয়নাল, সে একটা মরিচের গোলা নিয়ে একটা পাঞ্জাবীকে তাড়া করছে, হঠাত তার মাকে দেখতে পেলো, ছেঁড়া একটা শাড়ি পড়ে বাবার সাথে এলোমেলো দৌড়াচ্ছে। সে অনেক ডাকলো কিন্তু তার মা কিছুতেই শুনতে পাচ্ছে না। জয়নাল চীৎকার করছে, অনেকগুলো পাঞ্জাবী গুলি তাক করে তার দিকে এগিয়ে আসছে, কিন্তু তার মা তার সামনে দিয়ে চলে যাচ্ছে তার আওয়াজ শুনতে পাচ্ছে না। যখনি পাঞ্জাবীরা তাকে গুলি করবে ঠিক তখনি জয়নালের ঘুম ভেঙ্গে গেলো। শফিকুল এখনো ঘুমাচ্ছে।</p>
                <p>জয়নাল তাদের সুলমান কাকার ঘরের পাশে দাঁড়িয়ে বিলের দিকে তাকিয়ে আছে। দূরে দুইটা নৌকার মত কি যেন দেখা যাচ্ছে, হয়তো তার মা আসছে, এটা ভেবে জয়নালের মনটা উচ্ছাসে ভরে উঠলো। আবার ভাবলো হয়তো পাঞ্জাবীরা আসছে, এটা ভেবে ভয় পেলো না জয়নাল, শুধু চোয়ালটা একটু শক্ত হলো তার। এখন সে শুধু অপেক্ষা করছে, একটি শাড়ি আর একটি কামরাঙ্গা বোমা নিয়ে।</p>
                <p>- ওবায়েদ হক</p>
            </div>
        </div>
    </div>

    <!-- Optional JavaScript -->
    <!-- jQuery first, then Popper.js, then Bootstrap JS -->
    <script src="https://code.jquery.com/jquery-3.2.1.slim.min.js">
    </script> 
    <script src="https://cdnjs.cloudflare.com/ajax/libs/popper.js/1.12.3/umd/popper.min.js">
    </script> 
    <script src="https://maxcdn.bootstrapcdn.com/bootstrap/4.0.0-beta.2/js/bootstrap.min.js">
    </script>

    <!-- footer -->
    <div class="container col-md-6">
        <div id="footer">
            <p>Copyright 2018 &#169; Obayed Haq | Developed by <a href="https://www.facebook.com/meTaibIslamDipu" target="_new">Taib Islam Dipu</a></p>
        </div>
    </div>
    <!-- footer end -->
</body>
</html>